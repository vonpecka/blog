---
layout:       post
title:        "Zákon proti transplantační turistice"
date:         2019-06-05 10:00:00 +0100
img:          zakon-organy.png
language:     czech
---
Nenastává v životě poslance často slavnostní okamžik, kdy může navrhnout zákon.
Bylo to ale moje poprvé a zároveň pravděpodobně naposled, protože jako europoslanec v Evropském parlamentu bohužel zákony navrhovat nemůžu.
Samotný zákon jsem ještě jako český poslanec připravoval s Markem Hilšerem a Olčou Richterovou, kteří ho budou muset ve Sněmovně a Senátu prosadit, a týká se orgánové turistiky.

<!--more-->

Orgánová turistika je rozvíjející se byznys. Bohatí občané Západních zemí odcestují za transplantací do zahraničí, kde se zázračně objeví dárce orgánů odpovídající jejich imunologickým požadavkům.
Skrytou stránkou transakce je, že při tom zemře člověk, který svůj orgán rozhodně nechtěl darovat dobrovolně.

Světovou jedničkou v tomto byznysu je Čína, kde transplantace probíhají v průmyslovém měřítku.
Čínský stát shromažďuje a zpracovává informace o svých odpůrcích, příslušnících národnostních a náboženských menšin i o dalších občanech.
Součástí je i zjišťování potřebných charakteristik pro darování orgánů.
Naskytne-li se příležitost jejich orgány prodat, jsou vězni v táborech nemilosrdně vražděni.
Zbytek světa k tomu ze strachu z Číny mlčí.

Nemyslím si, že by se čeští občané měli na tomto vraždění podílet, a jsem rád, že můj názor sdílí řada kolegů.
Jsem rád, že se mi podařilo tento požadavek přetavit do podoby právního textu.
A jak má konkrétně zákon fungovat?

Poměrně jednoduše.
Bude určeno, které země mají vše v pořádku (pro ty se nic nezmění) a naopak u kterých je velké riziko, že jsou orgány získávány v rozporu s lidskými právy a bazální lidskostí.
Získat orgán v takové zemi pak vyžaduje speciální povolení v okrajových případech. 
okud se z takového státu vrátíte jen tak s orgánem, můžete být trestán i bez toho, aby česká policie musela zpovídat správce čínských nebo jiných koncentračních táborů.

Chtěl bych obzvlášť poděkovat Markovi Hilšeri, Olze Richterové, Františkovi Kopřivovi, Davidovi Františekovi Wagnerovi, Martinovi Archalousovi, Matoušovi Vančovi a všem dalším, kteří se na přípravě zákona podíleli.
