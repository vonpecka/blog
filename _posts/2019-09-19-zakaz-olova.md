---
layout:       post
title:        "EU nám prý chce zakázat olověné střelivo"
date:         2019-09-19
img:          duck-hunting.jpg
language:     czech
---

V uplynulých dnech jsem opakovaně narazil na zvěst, že Evropská unie nám prý chce zakázat olověné broky. Tato zpráva vyvolala takovou paniku, že dokonce donutila Poslaneckou sněmovnu zařadit ji z iniciativy Jany Černochové (ODS) na svůj pořad jednání. Zaujalo mě to natolik, abych si o tom zjistil více.

<!--more-->

Příběh má jisté pravdivé jádro. Evropská agentura pro chemické látky (ECHA) vydala [zprávu](https://echa.europa.eu/cs/-/echa-identifies-risks-to-terrestrial-environment-from-lead-ammunition), ve které varuje před důsledky používání olověné munice a rybářských olůvek. Odhad ECHA říká, že ročně je cca 2000 - 6000 tun olova rozptýleno kvůli rybaření s olůvky, dalších 14 000 tun ročně je rozptýleno díky lovu a cca 10 000 - 20 000 tun ročně kvůli sportovní střelbě. To se děje navzdory tomu, že 24 z 28 států EU má legislativu, která použití olověného střeliva upravuje.

Výše uvedené je problém, protože olovo je [jedovatý těžký kov](https://en.wikipedia.org/wiki/Lead_poisoning). ECHA odhaduje, že ročně zemře cca milion vodních ptáků, kteří ho pozřou, u dalších to má negativní dopady na zdraví. Ohroženi jsou pochopitelně nejenom oni, ale i zvířata, která je loví. Dle zjištění z USA, [riziko existuje i pro lidi, kteří často jedí zvěřinu](https://web.archive.org/web/20110526095843/http://www.rmef.org/NR/rdonlyres/F07627AA-4D94-4CBC-B8FD-4F4F18401303/0/ND_report.pdf).

Na základě těchto zjištění vydala ECHA doporučení regulovat použití olova, s ohledem na to, že je možno ho nahradit nejedovatou ocelí. Je nutné si uvědomit, že ECHA odhaluje riskantní látku, nemá pravomoc olověné střelivo zakázat. To je politické rozhodnutí, které může navrhnout Evropská komise a musí ho svým hlasováním stvrdit Evropský parlament a Rada EU. Takový proces obvykle probíhá tak, že Komise vydá nelegislativní text, kterým informuje členské státy, co se chystá dělat. Na základě jejich reakce (projednávají ho parlamenty členských států) pak vypracuje návrh zákona, který se dále upravuje v Parlamentu a Radě a případně odhlasuje.

Všechny tyto výstupy Komise jsou v databázi [EUR-Lex](https://eur-lex.europa.eu/homepage.html). Jak se laskavý čtenář může přesvědčit, k dnešnímu dni tam žádný podobný záměr oznámen [není](https://eur-lex.europa.eu/search.html?lang=cs&text=lead+ammunition&qid=1568918081348&type=quick&scope=EURLEX&sortOne=DD&sortOneOrder=desc&sortOneOrder=desc). Těžko tedy odhadovat, zda-li chce Komise vůbec problém řešit, jestli případné řešení zasáhne Českou republiku nebo jen státy, které žádnou vlastní regulaci nemají, či co se má vlastně stát jiného.

To ovšem nijak nebrání českému parlamentu, aby na návrh poslankyně Jany Černochové (ODS) [zařadil](http://www.psp.cz/sqw/ischuze.sqw?o=8&s=34)  na pevno na úterý 24.9. bod

> Pozice vlády České republiky k zákazu olova ve střelivu a rybářském olůvku

Předpokládám, že osádka stálého zastoupení ČR v EU nyní zažívá podobné pocity zmaru a absurdity jako pirátští europoslanci, kteří se snaží pomoci pirátskému klubu v Poslanecké sněmovně a zjistit, jestli a co přesně se nám ta EU vlastně pokouší zakázat.

Necítil bych potřebu se těmito pocity svěřovat světu, kdyby europoslanec Alexander Vondra (ODS, ECR) nezahájil na nedávné večeři pro české europoslance pořádané Svazem průmyslu a dopravy nikým nevyžádané politické školení pro přítomné Piráty, jak je zákaz olova škodlivý pro vnímání EU v ČR (jako bychom se ho snad snažili iniciovat). Při tom paradoxně už v lednu tohoto roku poslanec Pirátů Lukáš Kolařík [upozornil na problémy spojené s nahrazením olověného střeliva ocelovým](https://www.piratskelisty.cz/clanek-2276-debate-o-regulaci-olova-musi-predchazet-kvalitni-studie).

**Předpokládám, že diskuse o olověném střelivu bude ještě pokračovat. Moc bych si přál, aby byla věcná a převažovaly v ní argumenty z oblasti balistiky, chemie a medicíny a ne hysterické pokřikování o ztrátě národní suverenity.**
