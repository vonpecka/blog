---
layout:     post
title:      "Selhání Facebooku ukazuje na potřebu společného rámce pro ochranu osobních údajů"
date:       2018-04-09 20:00:00 +0100
categories: Soukromí
comments:   true
tags:       [soukromí, Facebook, gdpr]
img:        gdpr-vs-facebook.jpg
author:     Ondřej Profant
---

V uplynulých týdnech plnily i česká média titulky o bezprecedentním zneužití osobních údajů na sociální síti Facebook. Konkrétní zmiňovaný případ se společností Cambridge Analytica a jejím neoprávněným využitím dat z milionů uživatelských účtů poskytuje dost děsivý ilustrační příklad praxe nakládání s osobními daty. Přesto informace o podobném rozsahu a hloubce zpracovávání osobních údajů nemohla odborníky překvapit.

<!--more-->

Rizika spojená s nekontrolovaným šířením a analyzováním osobních údajů na Internetu jsou známá již dlouho a nejsou tedy žádným novým jevem. Sociální sítě však posunuly možnosti a prostředky nekalého a neoprávněného zacházení s osobními údaji ještě o krok dál. Navíc mají určité alibi, za které se s oblibou schovávají - nikdo uživatele nenutí, aby na nich své osobní informace sdílel.

Takový argument ale neobstojí ve chvíli, kdy uživatel nemá nejmenší ponětí, jak bude s jeho údaji dále nakládáno. Příklad s ovlivňováním voleb prostřednictvím lživých tvrzení šířených vždy s ohledem na specifické názory cílové skupiny je dostatečně zřetelný na to, aby byl i pro laickou veřejnost dost odpudivý. K přeprodávání osobních dat ale na Facebooku a dalších sociálních sítích dochází pro komerční i jiné účely neustále. Nejde tedy o izolovaný případ jedné zlé analytické agentury, která připravila zavádějící mediální kampaň. Problém je v celém obchodním modelu Facebooku, který stojí na zneužívání jeho uživatelů. Koneckonců společnost sama později připustila, že únik dat se mohl týkat prakticky všech facebookových účtů.

Piráti dlouhodobě na nebezpečí data miningu a profilování osob upozorňují. V programovém bodu soukromí máme jasně definované cíle v oblasti ochrany osobních údajů. Mezi ty patří kupříkladu zákaz plošného sledování komunikace, což je přesně typ aktivity, ke které se Facebook sám ústy svého výkonného ředitele a zakladatele Marka Zuckerberga přiznal.

Naštěstí přichází evropská regulace, která tyto špinavé praktiky nadnárodních korporací ve zpracovávání dat pomůže po letech zarazit. GDPR jako společný evropský rámec pro ochranu osobních dat umožní Facebook trestat ohromnými pokutami, které mohou být uděleny i v procentech z ročního obratu společnosti.

Právě na ten cynický přístup mezinárodních společností, které i k intimním údajům svých uživatelů přistupují jako ke komoditě, kterou je možné bez ostychu využít pro své obohacení, GDPR cílí. Pokud by chtěl Facebook skutečně dokázat, že mu na ochraně soukromí jeho uživatelů záleží, měl by GDPR dobrovolně přijmout jako celosvětový standard ochrany osobních dat. Tomu se ale prozatím brání. Doufejme tedy, že bude GDPR dodržovat alespoň na území EU.

Samozřejmě příchod GDPR nemá jen samá pozitiva. Kupříkladu nedostatek metodických materiálů pro státní instituce a drobné podnikatele Piráti kritizují dlouhodobě. Přesto se ale dá očekávat, že nařízení posílí práva subjektů údajů proti korporacím, jako je Facebook.

**Odkazy**

- [Programový bod Soukromí](https://www.pirati.cz/program/dlouhodoby/soukromi/)
- [Pirátské listy: Skrýt před reklamními giganty těhotenství znamená vypadat jako zločinec](https://www.piratskelisty.cz/clanek-1317-skryt-pred-reklamnimi-giganty-tehotenstvi-znamena-vypadat-jako-zlocinec)
- [Novinky: Facebook sbíral od uživatelů informace o telefonních hovorech a SMS zprávách](https://www.novinky.cz/internet-a-pc/468433-facebook-sbiral-od-uzivatelu-informace-o-telefonnich-hovorech-a-sms-zpravach.html)
- [Seminář GDPR mýtů zbavené](https://www.profant.eu/2018/seminar-gdpr.html)
