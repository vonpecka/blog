---
layout:       post
title:        "Vysvětlení hlasování o usnesení o vnějším ovlivňování voleb"
date:         2019-10-13
img:          europarlament.jpg
language:     czech
---

Následující text je překladem komentáře mého kolegy Patricka Breyera, který vysvětluje důvody, proč pirátští europoslanci nepodpořili návrh usnesení o vnějším ovlivňování voleb a dezinformacích ve vnitrostátních a evropských demokratických procesech. Přestože si nebezpečí vnějších vlivů uvědomujeme, nechceme kvůli němu obětovat naše občanská práva a osobní svobody.

**Původní článek nalezenete na [blogu Patricka Breyera](https://www.patrick-breyer.de/?p=589663&lang=en).**

Pirátská delegace považuje vnější ovlivňování voleb za kritický problém, který se stává čím dál více nebezpečným pro naše demokratické instituce coby základny pro mír a prosperitu. Svobodné a spravedlivé volby jsou základním kamenem Evropské unie. Zejména pluralita médií, občanské vzdělávání, kritické myšlení, ochrana soukromí a svoboda projevu jsou klíčové pro naši obranu před cizími vlivy.

Nicméně naše základní principy svobody projevu a internetové svobody jsou ohroženy paragrafem 28 (*v přijaté verzi paragrafem 30*) usnesení, který Komisi vyzývá **"k uzavírání účtů osob podílejících se na nezákonných činnostech, jejichž cílem je narušení demokratických procesů nebo podněcování nenávistných slovních projevů"**. Uzavírání účtů může vést k narušení voleb nepřiměřenou cenzurou. Svobodný přístup k informacím je zásadním předpokladem v boji proti dezinformacím a vnějšímu ovlivňování voleb. Nezákonný obsah by určitě měl být odstraněn a případně řešen soudní cestou. Ale uzavírání účtů by mohlo představovat nový typ postihu, který by mohl občany vyloučit z možnosti používání komunikačních kanálů, které potřebují pro svou práci, vzdělávání nebo osobní život. Omezovat přístup k účtům by tak bránilo právu na anonymní a svobodný projev.
