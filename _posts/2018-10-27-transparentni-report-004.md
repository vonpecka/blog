---
layout:     post
title:      "Zpráva o transparentnosti červenec 2018 - září 2018"
date:       2018-10-27 19:00:00 +0100
categories: report
comments:   true
tags:       [transparence, report, Piráti]
img:        report004.png
author:     Ondřej Profant
---

Souhrnný report mé činnosti v období červenec až září 2018. Nejčerstvější informace o mých aktivitách naleznete na mých profilech na sociálních sítích a zde na blogu v sekci [Transparentnost](https://www.profant.eu/transparentnost/).

<!--more-->

### Červenec 2018

**Sněmovní prázdniny**

Během července ještě Sněmovna zasedala, ale poslanci ostatních stran odhlasovali předčasné ukončení jednání. A to navzdory tomu, že na pořadu jednání byly podstatné návrhy jako zastropování platů politiků nebo druhé čtení doprovodného zákona k GDPR. Další informace v [tiskové zprávě](https://www.pirati.cz/tiskove-zpravy/poslanci-si-odhlasovali-predcasne-prazdniny.html) Pirátů.

**Hlasování o důvěře vládě**

V červenci se ještě hlasovalo o důvěře druhé vládě Andreje Babiše. Babišův vládní projekt, který v novodobé historii naší republiky nemá obdobu, je po všech stránkách a pro všechny její aktéry naprosto ostudný. Přesto se Andreji Babišovi podařilo vytvořit účelový slepenec ANO, ČSSD a KSČM. Více si o mém názoru na Babišovu vládu můžete přečíst v [mém blogu](https://www.profant.eu/2018/babisova-vlada-a-oposmlouva.html), v dalším článku pak naleznete mé [vystoupení na plénu](https://www.profant.eu/2018/jak-se-rozviji-egov.html) k tématu digitalizace v programovém prohlášení vlády.

**Spuštění elektronických občanek**

Elektronické občanky jsou dalším krokem k efektivnější elektronizaci státní správy. Přesto se však při jejich nasazení opět podcenilo technické řešení. Komentář ke spuštění elektronických občanek naleznete v tiskové zprávě Pirátů. Pochopitelně jsme [zkritizovali](https://www.pirati.cz/tiskove-zpravy/eobcanky-nemaji-vyreseny-software.html) (prozatimní) nedostupnost software pro linux a mobilní platformy.

**Spuštění Portálu občana**

Velmi pozitivním počinem v oblasti egovernmentu je Portál občana, který je novým a užitečným nástrojem, který může občan využívat prostřednictvím celoevropské identity. Více se Portálu občana a dalších pilířích českého egovernmentu můžete dočíst v [mém blogu](https://www.profant.eu/2018/pilire-egovernmentu-cr.html).

**Zákon o digitální službě**

Byl nám představen Zákon o digitální službě a připravili jsme připomínky, který připravila ICT Unie. Myšlenka zákona o egovernmentu se nám líbí, proto se Piráti rozhodli na jeho přípravě podílet spolupracovat s ICT při předložení návrhu zákona Sněmovně. Více v [tiskové zprávě](https://www.pirati.cz/tiskove-zpravy/ictu-a-pirati-pripravuji-zakon-o-digitalni-sluzbe.html).

**Dovolená**

Na konci července a začátkem srpna jsem si také dovolil vzít na 2 týdny dovolenou, abych nabral síly na srpen. Narozdíl od většiny poslanců z ostatních (i vládních) stran totiž pirátští poslanci fungují naplno i o prázdninách.

### Srpen 2018

**Plány pro digitalizaci v Praze**

Společně s lídrem kandidátky Pirátů na pražský Magistrát jsem představil plány Pirátů pro digitalizaci v hlavním městě. Ty se týkají především lepšího a širšího využívání otevřených dat, datové suverenity, zabránění vendor lock-in u městských informačních systémů a zavedení „městského eshopu“. Více informací naleznete v [tiskové zprávě](https://praha.pirati.cz/pirati-zavedou-jeden-portal-pro-vyrizovani-zadosti-obcanu.html).

**Jednání s vládním zmocněncem pro digitalizaci**

Vladimír Dzurilla, vládní zmocněnec pro IT a digitalizaci, potvrdil po společném jednání se mnou a Ivanem Bartošem zapojení Pirátů do RVIS (Rady vlády pro informační společnost). Další informace v [tiskové zprávě](https://www.pirati.cz/tiskove-zpravy/vladni-zmocnenec-pro-IT-potvrdil-roli-piratu-v-rvis.html).

**Mimořádná řádná schůze Sněmovny**

V srpnu proběhla mimořádná řádná schůze, kde se kromě důchodů a platů politiků řešila i invaze v srpnu 1968. Nakonec Sněmovna schválila usnesení, které označilo vpád vojsk Varšavské smlouvy za akt invaze. Osobně mi připadá poněkud hloupé, aby o tomto tématu musela Sněmovna jednat a hlasovat, ale žijeme ve zvláštní době. Více se o schůzi dočtete v [mém blogu](https://www.profant.eu/2018/mimoradne-radna-schuze.html).

**Konference Umění vládnout s otevřenou radnicí**

Vystoupil jsem na konferenci [Umění vládnout s otevřenou radnicí](https://www.facebook.com/events/479557202473076/), kterou pořádalo občanské sdružení Oživení v Litomyšli. Hovořil jsem o [Otevřených městech](https://www.otevrenamesta.cz/) a svých zkušenostech z Magistrátu hlavního města prahy.

**Personální posily v odborném zázemí**

Piráti uspořádali [výběrové řízení](https://www.pirati.cz/tiskove-zpravy/egoverment-specialista-vyberove-rizeni.html) na specialistu pro egovernment. Ladislav Koubek doplní náš sněmovní tým jako full time specialista na egovernment. Na základě stejného výběrového řízení jsem mezi své asistenty přijal Jana Hamala Dvořáka (a snížil některé jiné úvazky asistentů).

Během srpna jsem také zapojil nového stážistu. Další informace o našem sněmovním týmu expertů se můžete dočíst v článku na [Pirátských listech](https://www.piratskelisty.cz/clanek-2097-pirati-ve-snemovne-boduji-se-svym-tymem-expertu-mezi-politickymi-stranami-je-to-rarita).

**Účast na demonstraci Zachraň Internet**

Samozřejmě jsem se zúčastnil i další demonstrace za svobodný internet, která se konala 26. 8. O kampani Zachraň internet si můžete více přečíst na [webu](https://zachraninternet.cz) kampaně.

**Schůzky**

* 21.8. jsem se setkal s Věrou Průchovou ze Seznam.cz ohledně GDPR a legislativy dopadající na média. Probrali jsme pozměňovací návrhy, které předkládám, a další návrhy, jako je například e-privacy z EU.
* 30.8. jsme se já, Ivan Bartoš, Jakub Michálek a Jan Hamal Dvořák setkali s Lukášem Kulovaným ze Státní tiskárny cenin. Řešili jsme rozvoj této organizace. Převážilo téma rozpoznávání padělaných dokladů.

Na doporučení Olgy Richterové jsem se opakovaně v průběhu srpna sešel s představiteli SFRB a probíral jsem s nimi zakázku na nový informační systém. Sepisujeme řadu doporučení, která jsme již vyjádřili ústně. Tato práce bude dále použita v metodickém materiálu proti vendor lock-in.

Dlouhodobě komunikuji s představiteli MVČR. Zvláště pak s Romanem Vrbou (odbor eGovernmentu) a Petrem Kuchařem (odbor Hlavního architekta eGovernmentu), se kterými probírám nové projekty, koncepci apod. Též se setkávám s jejich podřízenými na odborných tématech typu CzechPoint.

### Září 2018

**Zákon o digitální službě**

Jako předseda sněmovního Podvýboru pro egovernment se intenzivně věnuji přípravám a propagaci chystaného zákona o digitální službě. Ten jsem v průběhu září řešil se zainteresovanými aktéry několikrát. Například na konferenci v Mikulově, kde se domlouvala integrace s Registrem práv a povinností (součást Základních registrů), nebo v rámci Výboru pro veřejnou správu a regionální rozvoj. Více informací v [tiskové zprávě](https://www.pirati.cz/tiskove-zpravy/zakon-pravo-na-digitalni-sluzbu-ma-podporu-snemovny.html).

**Účast na Hackathonu veřejné správy**

Zúčastnil jsem se dalšího ročníku Hackathonu veřejné správy, který se konal v sídle NKÚ. Na této akci dochází k výměně zkušeností programátorů, správců a odborníků na egovernement působících ve veřejné správě. Svou účast jsem využil ke sdílení informací a poznatků v oblasti používání a vývoje informačních a komunikačních technologií ve veřejné správě. Více informací o Hackathonu na [webu](https://hackujstat.cz/) akce.

**Výjezdní zasedání v Jeseníku**

Výbor pro veřejnou správu a regionální rozvoj měl výjezdní zasedání v Jeseníku. Na tomto zasedání se řešily problémy regionu, například dopravní situace, absence vysokorychlostního internetu či přeshraniční spolupráce.

**Sněmovna**

Na zasedání sněmovního pléna se Pirátům podařilo prosadit návrhy na změnu ve [vyplácení podpory pro nemocné občany v pěnezích namísto poukázkách](https://www.pirati.cz/tiskove-zpravy/richterova-a-proplaceni-podpory-nemocnym.html) a [sjednocení termínů voleb a referend](https://www.pirati.cz/tiskove-zpravy/ano-navrhu-zjednoduseni-krajskych-a-mistnich-referend.html).

Také proběhlo druhé čtení transpozice GDPR do českého právního řádu. Předložili jsme klíčové pozměňovací návrhy na snížení takzvané “internetové plnoletosti” na 13 let, opravu zákona o svobodném přístupu k informacím a lepší technické řešení pro technologie rozpoznávání obličejů. V rámci pozměňovacích návrhů k GDPR jsme řešili i situaci okolo [elektronických spisových služeb](https://www.pirati.cz/tiskove-zpravy/michalek-elektronicke-spisy-od-roku-2021.html).

**Schůzky**

* 24.9. jsem se setkal s mým prastrýčkem Stanislavem Profantem, který působí v Nadačním fondu maltézského kříže. Mírně jsme zmínili mou i jeho práci a politické poměry. Nicméně naše setkání bylo převážně rodinné.
* 24.9. jsem se setkal s Davidem Klímkem ohledně zákonu o digitální službě a našem pozměňovacím návrhu o "espis" ke GDPR.
* 25.9. jsem se setkal s Petr Říhou ohledně egovernmentu. Na základě jeho zkušeností jsme se dohodli i na budoucí volné spolupráci.

Opakovaně jsem se též setkal se Zdeňkem Zajíčkem, prezidentem ICT unie, se kterým jsem obvykle řešil připravovaný poslanecký zákon o digitální službě a náš pozměňovací návrh "espis". Občas jsme lehce zabrousili i do pražské politiky. Nicméně jen na velmi odměřené bázi.
