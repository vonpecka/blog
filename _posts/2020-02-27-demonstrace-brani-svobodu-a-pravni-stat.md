---
layout:       post
title:        "Demonstrace brání svobodu a právní stát ve všech zemích V4"
date:         2020-02-27
img:          foto-demonstrace.jpg
language:     czech
---

Na stránkách deníku FORUM 24 jsem si přečetl článek Pavla Šafra, který zpochybňuje význam současných demonstrací Milionu chvilek pro demokracii na podporu demokracie v Maďarsku a Polsku. Pochopitelně není ničí povinností – ani Pavla Šafra – na jakékoli demonstrace chodit. Je ale dobré chápat jejich širší – evropské – souvislosti.

<!--more-->

Na problém asi nejvýznamněji [upozornil](https://www.nytimes.com/2019/11/03/world/europe/eu-farm-subsidy-hungary.html) list New York Times. Evropská unie přispívá obrovskými částkami na zemědělství v členských státech. V těch východních se ale tyto dotace stávají nástrojem pro obohacení místních oligarchů a jejich přátel. New York Times systém charakterizuje jako nový feudalismus, oligarchové si v roli „feudálních vládců“ zavazují své klienty udělováním půdy, která přináší (nebo nepřináší) zisky díky evropským dotacím. Málo se to totiž zdůrazňuje, ale evropské dotace jsou obvykle vypláceny v tzv. „sdíleném managmentu“. Evropská unie posílá peníze, na jejich vyplácení ovšem dohlížejí místní úředníci (závislí na místních vládách). Při vyplácení dotací je tedy dobré být s vládci dané země zadobře.

O tristní situaci v Maďarsku bylo řečeno mnoho, ve své zprávě ji v minulém volebním období [popsal](https://www.europarl.europa.eu/doceo/document/A-8-2018-0250_CS.html) i Evropský parlament. Není náhoda, že se český parlament, dominovaný hnutím ANO, [postavil](https://www.irozhlas.cz/zpravy-domov/clanek-7-madarsko-evropsky-parlament-cesko-poslanci-poslanecka-snemovna_1810030751_haf) ostře proti tomuto postupu. Jak [odhaluje maďarský deník hvg.hu](https://hvg.hu/360/202003__orban_es_babis__csehmagyar_polip__unios_tamadas__brusszeli_capriccio), Babiš je nejen dobrým přítelem maďarského premiéra Viktora Orbána, ale také druhým největším zemědělským podnikatelem v Maďarsku… což z něj v systému popsaném New York Times činí Orbánova vazala.

Že má Maďarsko s dotacemi zjevný problém, potvrzují nejen zprávy Evropského parlamentu, ale nepřímo i samotný fakt, že se [odmítá zapojit](https://euractiv.cz/section/vnitro-a-spravedlnost/linksdossier/2020-evropsky-zalobce-zacne-resit-rozkradene-miliardy/) do systému evropských veřejných žalobců. Evropský veřejný žalobce je právě ten orgán, který by měl přeshraniční kriminalitu spojenou s evropskými dotacemi stíhat.

Chápat Maďarsko jako zemi řízenou solidní křesťansko-demokratickou stranou je skutečně chyba. Vládnoucí strana Fidesz [má pozastavené členství](https://www.euractiv.com/section/future-eu/news/fidesz-pis-talks-point-towards-potential-exit-from-epp/) v Evropské lidové straně a opakovaně se mluví o jejím přechodu do jiné frakce v europarlamentu. Strategická rozhodnutí, jako bylo např. přidělení zakázky na stavbu jaderné elektrárny Paks, [ukazují rozšiřující se vliv](https://www.reuters.com/article/us-russia-europe-hungary-specialreport/special-report-inside-hungarys-10-8-billion-nuclear-deal-with-russia-idUSKBN0MQ0MP20150330) režimu Vladimira Putina. Obávám se, že nelze na jedné straně kritizovat mediální chobotnici napojenou na Andreje Babiše (a Agrofert) a na druhé straně ignorovat [děsivé informace o bezprecedentní míře kontroly médií](https://rsf.org/en/news/level-media-control-hungary-unprecedented-eu-member-state) v Maďarsku.

Výše zmíněná propojení nelze omlouvat tím, že maďarská vláda jedná v zájmu nějakého idealizovaného konzervativismu, a tudíž jí lze odpustit věci, které kritizujeme u Andreje Babiše. **Evropská politika není zahraniční politika.** Lidé, kteří v ulicích Prahy nebo Budapešti demonstrují, nedemonstrují jen za svobodu a právní státy v Česku nebo Maďarsku, ale pomáhají bránit tyto hodnoty ve všech zemích Visegrádské čtyřky.

*Článek [byl vydán](https://www.forum24.cz/demonstrace-brani-svobodu-a-pravni-stat-ve-vsech-zemich-v4/) na webu FORUM 24 v reakci na [článek Pavla Šafra](https://www.forum24.cz/nezlobte-se-mili-chvilkari-nebudu-demonstrovat-proti-polsku-a-madarsku/).*
