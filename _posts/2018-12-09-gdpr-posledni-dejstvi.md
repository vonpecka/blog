---
layout:     post
title:      "Poslední dějství GDPR"
date:       2018-12-09 17:00:00
categories: Soukromí
comments:   true
tags:       [egovernment, osobní údaje, soukromí, GDPR]
img:        gdpr-grafika.jpg
author:     Ondřej Profant
links:
- https://ct24.ceskatelevize.cz/domaci/2671181-poslanci-prijali-vyjimky-v-ochrane-soukromi-skryta-kamera-v-mediich-zustane-pripustna
- https://www.irozhlas.cz/zpravy-domov/osobni-udaje-pravo-na-informace-106-poslanecka-snemovna-pirati_1812051114_kno
- https://eurozpravy.cz/domaci/politika/242267-omezeni-prava-na-informace-babisovi-plan-nevysel-snemovna-zmirnila-vladni-navrh/
---

Cesta GDPR Sněmovnou snad byla završena ve středu 5. 12. Nařízení je účinné již od 25. května, ale Česká republika stále nemá adaptační zákony, které vyjasňují některé části a zavádí tolik žádané výjimky.

<!--more-->

K sněmovním tiskům [138](http://www.psp.cz/sqw/historie.sqw?o=8&T=138) a [139](http://www.psp.cz/sqw/historie.sqw?o=8&T=139) se nashromáždilo 54 pozměňovacích návrhů. Většinu z nich jsem již shrnul v předchozím [článku](https://www.profant.eu/2018/gdpr-ve-snemovne.html). Pojďme si shrnout, co prošlo a co ne.

### Ohrožení svobody informací

Vláda ve svém návrhu doprovodných změn zákonů k GDPR (ST 139) chce utajit mnoho informací. Jedná se o vyjmutí následujících věcí z infozákona:

- Utajit informace o průběhu trestního řízení
- Utajit porušování závazků vůči EU
- Utajit činnost GIBS a tajných služeb
- Utajit informace, které by “mohly ohrozit zájmy ČR v zahraničí”
- Utajit informace o úřednících pracujících s utajovanými informacemi

Proto jsem obratem navrhl pozměňovací návrh (D2, SD [709](http://www.psp.cz/sqw/text/orig2.sqw?idd=135177)) na zrušení těchto omezení a ponechání pouze jediné potřebné věty. Tento návrh však neměl ve Sněmovně podporu. Proto jsem dále připravil návrh (D3, SD [971](http://www.psp.cz/sqw/text/orig2.sqw?idd=135813)), který řeší hlavní motivace MVČR k restrikcím v zákoně 106. Avšak tyto restrikce činí výrazně citlivějším způsobem. Vylučuje “bezpečnostní opatření” a “výkon zahraniční služby” z poskytovaných informací. Oba dva pojmy jsou již v legislativě existující a pokrývají šedou zónu mezi vyloženě utajovanými informacemi a informacemi volně šiřitelnými. Ale ani tento návrh nebyl MVČR po chuti. Po několika týdnech vyjednávání s ministerstvem vznikl kompromisní návrh (D4, SD [1075](http://www.psp.cz/sqw/text/orig2.sqw?idd=136154)), který je kompromisem mezi návrhem D3 a ministerskou verzí. Díky vyjednávání s ministerstvem jsem k tomuto návrhu dostal kladné stanovisko ministra. Moje odhady se potvrdily i při finálním hlasování. První dva návrhy příliš šancí neměly. Dopadlo to následovně:


|Návrh |Pro |Proti | Zdržel se | Pro byly tyto strany |
|---|---|---|---|---|
|D2: Původní 106ka |26 |106 |52 |Piráti, KDU, TOP09 |
|D3: Nové pojmy |37 |119 |28 |Piráti, KDU, TOP09 |
|D4: Kompromisní varianta |146 |18 |20 |Piráti, ANO, ODS, ČSSD, KDU, TOP09, STAN |

Je mi líto, že se nepodařilo prosadit návrh D2 nebo D3. Byly lepší. Ale je velkým úspěchem, že varianta D4 měla ohromnou podporu a byla schválena.

### Infozákon bez obstrukcí: Informační příkaz

Pirátský návrh se snaží rozřešit reálnou vymahatelnost přístupu k informacím. Dnes je to ve sporných případech tak, že odvolací orgán zruší rozhodnutí o nevydání informace, avšak původní úřad může vymyslet nový zástupný důvod, proč informaci není možné vydat. Takový ping pong mezi úřady pak může trvat velmi dlouho. Setkali jsme se až s desítkami iterací.

Tento problém rozetnul Jakub Michálek návrhem na Informační příkaz (SD [1074](http://www.psp.cz/sqw/text/orig2.sqw?idd=136143)), který se rozhodl inspirovat v zahraničí. Pravomoc rozhodnout obdobné spory dává Úřadu pro ochranu osobních údajů. Ten by měl na starost jak ochranu informací, tak její protipól - zveřejňování informací. Což je logické, jelikož může nejlépe vyvážit tyto protichůdné zájmy. Navíc to obvykle není tak složité, jen si s tím prvoinstanční úřady neumí poradit. Tento návrh se podařilo prosadit.

### Snížení internetové plnoletosti na 13 let

Z dalších pozměňovacích návrhů k tisku 138 nás zajímala úprava Tomáše Martínka, který snižoval věkovou hranici pro “internetovou plnoletost” z 15 let (Vláda) na 13 let (minimum co nařízení připouští). Návrh neprošel.

### Rozpoznávání obličejů

Policie si do návrhu prosadila plný přístup do databáze fotek z dokladů (občanky, cestovní pasy apod). Tomu jsem se snažil zabránit pozměňovacím návrhem, který dával jen možnost rozpoznávat obličeje (policie by dostala jen markery) a až na základě shody by si policie vyžádala samotnou fotografii. Tento návrh se ve sněmovně nesetkal s pochopením. Návrh neprošel.

### Espis

V tomto pozměňovacím návrhu se Jakub Michálek snažil o důslednější vymáhání standardů spisové služby. Ty jsou dnes sice definovány v legislativě, ale některé části jsou dosti ignorovány. Idea je taková, že například EZÚ by certifikoval spisové služby. Návrh neprošel.

### Tabulka významnějších pozměňovacích návrhů

||Návrh |Tisk |Předkladatel |Výsledek |
|---|---|---|---|---|
|AD | Výjimka pro vědecký a historický výzkum |138 |ÚPV | [Prošel](http://www.psp.cz/sqw/hlasy.sqw?g=68409&l=cz) |
|AE | Novinářská výjimka |138 |ÚPV | [Prošel](http://www.psp.cz/sqw/hlasy.sqw?g=68410&l=cz) |
|C5 | Snížení pokuty pro všechny územní samosprávy na 10 000 Kč. | 138 | ÚPV | [Neprošel](http://www.psp.cz/sqw/hlasy.sqw?g=68417&l=cz) |
|E  | Internetová plnoletost snížena na 13 let |138 |Tomáš Martínek | [Neprošel](http://www.psp.cz/sqw/hlasy.sqw?g=68415&l=cz) |
|G  | Max. pokuta 5000 Kč pro malé obce |138 |Věra Kovářová | [Prošel](http://www.psp.cz/sqw/hlasy.sqw?g=68418&l=cz) |
|J  | ÚOOÚ jako úřad odpovědný za právo na informace |138 |Jakub Michálek | [Prošel](http://www.psp.cz/sqw/hlasy.sqw?g=68420&l=cz) |
|D1 | Sdílet s policií se nebude databáze fotek, ale pouze markery nutné ke strojovému posouzení. |139 |Ondřej Profant | [Neprošel](https://www.psp.cz/sqw/hlasy.sqw?g=68596&l=cz) |
|D2 | Původní 106ka |139 |Ondřej Profant | [Neprošel](https://www.psp.cz/sqw/hlasy.sqw?g=68597&l=cz) |
|D3 | 106ka s novými pojmy |139 |Ondřej Profant | [Neprošel](https://www.psp.cz/sqw/hlasy.sqw?g=68598) |
|D4 | Kompromisní návrh u 106ky |139 |Ondřej Profant | [Prošel](https://www.psp.cz/sqw/hlasy.sqw?g=68599) |
|H1-H3 | Espis |139 |Jakub Michálek | [Neprošel](http://www.psp.cz/sqw/hlasy.sqw?G=68605) |

[Všech 54 pozměňovacích návrhů](https://docs.google.com/spreadsheets/d/1xOBelces2J9kLUGqYxDEoxCWTeNsk-vhlzVyHHkRUJk/edit?usp=sharing).

Ohlasy v mediích: [ČT](https://ct24.ceskatelevize.cz/domaci/2671181-poslanci-prijali-vyjimky-v-ochrane-soukromi-skryta-kamera-v-mediich-zustane-pripustna), [ČRO](https://www.irozhlas.cz/zpravy-domov/osobni-udaje-pravo-na-informace-106-poslanecka-snemovna-pirati_1812051114_kno).