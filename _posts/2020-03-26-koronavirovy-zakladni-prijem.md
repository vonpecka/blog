---
layout:       post
title:        "Koronovirový základní příjem?"
date:         2020-03-26
img:          corona-basic-income.jpg
language:     czech
---

Koronavirová pandemie srazila burzy světa do červených čísel. Na pozadí diskuze o bezprostředním ohrožení životů probíhá debata o udržení fungování ekonomiky. Zjevně nezbývá než uvažovat o opatřeních, která byla dosud nepředstavitelná.

<!--more-->

Proč konoronavirus poškozuje hospodářství? Továrny zůstávají stát, výroba klesá, služby jsou zavřené minimálně na dva týdny a zásadně klesla poptávka spotřebitelů. Buď proto, že nemohou kvůli karanténě vyjít ven, nebo z obavy, co ještě přijde. Dříve byl provozovatel obchodu zvyklý, že lidé u něj měsíčně utratí dost peněz, aby měl z čeho zaplatit nájem, výplaty a další náklady. Nyní jeho příjmy zmizely, zatímco výdaje zůstávají. Firmám rostou dluhy a hrozí, že zkrachují – je třeba jednat rychle. Obchod, který zavře, bude daleko těžší znovu otevřít. Krach prodejce ohrožuje i jeho dodavatele a jejich dodavatele atd.

[Neotřelý přístup zkouší](https://thehill.com/homenews/administration/488412-mnuchin-americans-could-get-two-coronavirus-stimulus-checks-within-9) i pravicově-konzervativní vláda prezidenta Trumpa ve Spojených státech. Plán spočívá v tom, že by stát každému dospělému občanovi vyplatil 1000 $, jakýsi koronavirový základní příjem. Reakce ekonomů je pozitivní – ekonomiku je třeba rozpohybovat, než se zcela zastaví, a peníze v rukou spotřebitelů tomu mohou napomoci. Systém by ale bylo dobré podpořit nízkoúročenými půjčkami pro živnostníky a podnikatele, které by jim umožnily přečkat nápor koronavirové krize.

Česko by mělo podnikat podobná opatření. Bohužel je pod tlakem, protože kurz koruny se za poslední měsíc propadl o více než 10 %. Vláda i Česká národní banka budou muset opatrně volit, zda vypustit další peníze do oběhu. České firmy, které pro svůj chod potřebují dovážet zboží ze zahraničí, mohou totiž výpadek velmi brzy pocítit na svých výdajích.

Česká ekonomika je každopádně silně provázaná se zahraničím a především závislá na vývozu do zbytku Evropy. Potřebujeme, aby se nezastavila eurozóna. Evropa mobilizuje Fond solidarity a převádí prostředky v oblasti kohezní politiky. Státy eurozóny mohou navíc požádat o pomoc z Evropského stabilizačního mechanismu (ESM). Je to fond, který si založily po finanční krizi, aby pomohl v případě potřeby těm státům, které se dostanou do závažných finančních potíží. Výše této podpory by mohla dosahovat až 2 % HDP jednotlivých států.

Možnosti máme a je třeba jich využít, než váhání způsobí nenapravitelné následky. Budeme-li chtít zavést něco na způsob evropského koronovirového základního příjmu, současný rozpočet Evropské unie na to pravděpodobně nebude stačit a bude třeba využít rozpočty členských států. Takový krok je třeba udělat koordinovaně, aby se jeho dopad na kontinentální ekonomiku nerozmělnil.
