---
layout:       post
title:        "Jazyky v Bruselu"
date:         2019-06-20 07:00:00 +0100
img:          slozeniEP-190608.png
language:     czech
---
Častým tématem tuzemských debat o EU bývá otázka "jak se můžou dohodnout, když každý mluví jiným jazykem?" 28 členských států EU skutečně využívá 25 oficiálních jazyků, což může vyvolávat dojem chaosu. Po několikatýdenní praktické zkušenosti musím přiznat, že to funguje až překvapivě dobře.

<!--more-->

V první řadě je třeba říci, že se tlumočí. Jednací sály mají kabiny pro tlumočníky, kteří simultánně překládají. Při tom se nepřekládá ze všech jazyků do všech - kolik je na světě lidí, kteří umí kombinaci čeština-estonština, že? Těch kombinací by bylo skutečně hodně. Překládá se tedy dvoustupňově, napřed do nějakého "mezijazyka", zpravidla angličtiny nebo francouzštiny. Tento výstup se přeloží do cílového jazyka.

Dělat tlumočníka v Bruselu je dobrá průprava pro politology. Parlamentní tlumočníci jsou "společní pro všechny frakce" a tlumočí i uzavřená jednání. Vzhledem k tomu mají poměrně unikátní možnost vidět, jak se na stejnou věc dívají různé politické proudy v parlamentu. Tedy ne úplně všechny - tlumočí se jen z a do jazyků europoslanců, kteří jsou ve frakci zastoupeni.

Druhé zasedání frakce Zelení/Evropská svobodná aliance tak bylo trochu vyjímečné, protože do příchodu Pirátů tam nikdy žádný český europoslanec formálně nebyl. Je to skoro pravidlo - země bývalého východního bloku jsou ve frakci obecně poměrně málo zastoupeny.

Tolik teorie. Nevím, jak je to jinde, ale v praxi se na zasedání naší frakce dobrovolně mluví skoro výhradně anglicky. Mimochodem, třetina frakce je tvořena Němci a Rakušany a němečtí Zelení tvoří nejpočetnější delegaci. Přesto na jednání mluví německy pouze jeden kolega, který se na začátku omluvil, že jeho angličtina je příliš chatrná. Dost to kontrastuje s neformálními rozhovory lidí na chodbách, při oslavách atp., kde má Němčina vzhledem k počtu rodilých mluvčí docela důležité postavení.

Dominanci Angličtiny na jednáních narušuje Francouzština, za což ovšem mluvčí zaplatí tím, že velká část lidí přijde o první 1-2 věty jeho projevu, než si stihne nasadit sluchátka s tlumočením. Je to kompenzováno faktem, že zaměstnanci Parlamentu, lidé v obchodech a restauracích po Bruselu používají přednostně Francouzštinu, takže chcete-li např. vědět co jíte, je studium Francouzštiny dobrá volba.

Vedle politiků má informace řada dalších lidí - úředníci, tlumočníci, novináři, političtí poradci, asistenti...a ti spolu mluví. Například Češi a Slováci v Bruselu jsou komunita, kde se díky srozumitelnosti jazyka do jisté míry zná "každý s každým" napříč stranami a jednotlivými institucemi.
