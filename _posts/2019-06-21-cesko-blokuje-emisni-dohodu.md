---
layout:       post
title:        "České veto dohodě o boji proti změnám klimatu"
date:         2019-06-21 07:00:00 +0100
img:          babis-lovochemie.jpg
language:     czech
---
V noci ze čtvrtka na pátek zablokoval český premiér spolu s maďarským a polským dohodu Evropské rady směřující k omezení emisí oxidu uhličitého. Tato dohoda je při tom nezbytným předpokladem, má-li být Evropská Unie schopna naplnit své závazky v boji proti postupující globální klimatické změně. 

<!--more-->

Střet zájmů premiéra Andreje Babiše včera vstoupil na novou úroveň. Spolu s Polskem a Maďarskem (které nečekaně otočilo) se postavil proti záměru do roku 2050 zajistit uhlíkovou neutralitu Evropy. Na tomto cíli se shodlo zbývajících 25 států a nebyl ani podmíněn odstoupením od jádra, kterým původně premiér Babiš argumentoval. Je zde tedy otázka: na kolik na summitu mluvil Babiš politik a na kolik Babiš podnikatel? 

Rozhodl jsem se proto nechat společně s kolegy z politické skupiny vypracovat studii, která jasně vyčíslí jaké emise produkuje Agrofert a jak tyto negativní externality dnes platí a nahrazuje. Dnes už je jen velmi těžko zpochybnitelné, že Andrej Babiš si odporem k zastropování zemědělských dotací (což chce ANO jako jediná politická síla v Česku) a bojem o co největší moc české exekutivy nad evropskými dotacemi podporuje vlastní podnikatelské zájmy. Rád bych ale zjistil, jestli také jeho podnikatelským zájmům nemusí ustupovat šance na moderní a udržitelnou Evropu.

Snížení evropských emisí oxidu uhličitého je základním předpokladem jakýchkoli účinných opatření proti změnám klimatu. Evropa nemůže přesvědčovat Čínu, USA, Indii a další státy, aby omezovaly své emise, nedokáže-li se na tomto záměru shodnout sama. Současné složení atmosféry při tom zajišťuje planetě Zemi teplotu o desítky stupňů Celsia vyšší, než jakou by měla planeta bez atmosféry. Budeme-li ovšem složení atmosféry dále měnit, takže bude naši planetu dále ohřívat, stanou se některé její oblasti zcela neobyvatelnými. Se suchem, válkami a migračními vlnami, které to vyvolá, si naše civilizace jen stěží poradí.
