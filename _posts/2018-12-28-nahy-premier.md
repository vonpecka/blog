---
layout:     post
title:      "Nahý premiér v kybernetickém trní"
date:       2018-12-28 22:00:00 +0100
categories: Bezpečnost
comments:   true
tags:       [bezpečnost, egovernment]
img:        Andrej_Babis.jpg
author:     Ondřej Profant
---

V pohádce Císařovy nové šaty se na základě vlastního pokrytectví odhalí císař. Nám se obdobně odhalil premiér. Premiér, který se trvale snaží působit svou aurou úspěšného podnikatele, má viditelně problém s řízením státu.

<!--more-->

Národní úřad kybernetické a informační bezpečnosti (NÚKIB) vydal varování. Tento úřad je přímo podřízen premiérovi. Varování bylo v podstatě jednoduché:

>"Výrobky čínských výrobců telekomunikačních technologii HUAWEI a ZTE představují vážné riziko." 

Jde o to, že v Číně jsou tyto firmy úzce napojeny na čínský stát, který se jejich prostřednictvím snaží uplatňovat své globální zájmy. Zároveň jsou tyto výrobky masově využívány v naší telekomunikační infrastruktuře (například u mobilních operátorů). Výrobky Huawei též používají někteří ústavní činitelé.

Jako obvykle premiér Andrej Babiš nebyl schopný zareagovat jednou a informovaně, ale dostali jsme spršku výroků. Ty hlavní by se daly shrnout následovně:

1. Andrej Babiš vyhodí všechny telefony Huawei z úřadu vlády.
2. NÚKIB to celé zkazil, protože nedodal právní analýzu (to samé jsem několikrát slyšel od poslanců z hnutí ANO).
3. Andrej Babiš se schází s čínským velvyslancem a výsledek schůzky je nadmíru prazvláštní. Čiňané vydávají své [stanovisko](https://www.facebook.com/story.php?story_fbid=2205660102812630&id=978664115512241). Premiér toto stanovisko dementuje, avšak klíčová věta "stanovisko je NÚKIB, nikoliv vlády" v něm zůstává.

Reakce předsedy vlády byla jako vždy zbrklá a neuvážená. A to z těchto důvodů:

* ad 1. O mobilní telefony jde až v poslední řadě.
* ad 2. Pokud nás například Interpol varuje, že hrozí útok na pražské metro, tak nám také nedodává analýzu, co s tím máme dělat. Počítá se s elementární svéprávností. Máme být rádi za varování a máme se podle toho zařídit. Právní analýza navíc zabere daleko více času než předání varování, u které může rychlost hrát rozhodující roli.
* ad 3. Můžeme to chápat jako pedantské slovíčkaření, ale v praxi se tím říká "nestojím za NÚKIB". Též je ve stanovisku věta: "Vytvářet příznivé podnikatelské prostředí pro firmy z Číny”, což je jen třešnička na dortu. Když pomineme fakt, že Babiš dlouhodobě vytváří nepřátelské prostředí pro české podnikatele a jejich firmy, je snaha podbízet se Číně v současné situaci domácí i zahraniční politiky poněkud nerozvážná.

Ještě je třeba zdůraznit, že to vše se děje v době, kdy prezident Miloš Zeman prohlásil o příslušnících tajné služby BIS, že jsou to čučkaři.

Andrej Babiš jedná impulzivně a jasně ukazuje, že nejdříve koná a až pak se ptá. To je dost špatná vlastnost pro člověk, který se už rok snaží být premiérem a řídit stát. Stát je velmi složitý celek s velmi specializovanými institucemi. Nestačí mít silácké řeči, nestačí si vzít úvěr v bance, nestačí být tvrdý na svou konkurenci i své partnery, jako to Andrej Babiš dělal v byznyse.

Vzhledem k tomu, že premiér stále trvá na vypracování právní analýzy, velmi pochybuji, že pochopil rozsah a závažnost problému. Je zcela jasné, že případná právní analýza od NÚKIB nic nezmění. V této oblasti je viditelně třeba učinit dlouhodobé koncepční kroky na úrovni EU a NATO.

A co s tím popisuji v článku [Otevřený hardware jako součást kybernetické bezpečnosti](https://www.profant.eu/2019/otevreny-hardware.html).