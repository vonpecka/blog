---
layout:       post
title:        "Ruský sledovací systém je ukázkovým příkladem zneužívání moderních technologií"
date:         2019-12-28
img:          russia-surveillance.jpg
language:     czech
---

Sledovací systém je v Rusku užitečným nástrojem státního aparátu, který jej hojně využívá k identifikování a monitorování obyvatel. Ať už to jsou lidskoprávní aktivisté, opoziční politici nebo jinak nepohodlné osoby, kvůli novým technologiím se před státní šikanou už nedá schovat. To, o čem dříve soudruzi v Sovětském svazu jen snili, má dnes prezident Putin plně k dispozici.

<!--more-->

Dohled nad občany má v Rusku na starosti hlavně nechvalně známá tajná služba FSB a Ministerstvo vnitra. Jejich hlavním prostředkem ke sledování telekomunikačních kanálů je takzvaný systém operativně pátracích opatření, který je funkční již od roku 1995. V průběhu času byl upravován, aby pokrýval veškeré spektrum komunikací, tedy od běžných telefonů přes mobilní zařízení, elektronickou komunikaci v různých formátech a na různých platformách až po podrobné informace a metadata od poskytovatelů připojení a údaje o zařízeních sledovaného. Není proto divu, že tento extrémní zásah do soukromí shledal v roce 2015 Evropský soud pro lidská práva jako porušení základního práva na ochranu osobních údajů.

Rusko ale nezaostává ani v další oblasti, která je důležitá pro každý policejní stát s autoritářským režimem – propracované síti kamerových systémů. Jen v Moskvě je téměř 200 000 kamer, přičemž část z těchto kamer je napojena na technologie rozpoznávání obličeje. Přestože v některých aspektech nejsou sledovací a cenzorní mechanismy v Rusku ještě natolik rozvinuté jako v Číně, není to rozhodně z nedostatku snahy. Podle některých údajů má být totiž ruský kamerový systém s rozpoznáváním obličejů ještě [rozsáhlejší než ten čínský](https://www.themoscowtimes.com/2019/11/12/russia-building-one-of-worlds-largest-facial-recognition-networks-a68139).

Při zavádění plošných šmírovacích technik to ale nejsou jen nepřátelé režimu, kdo čelí riziku zneužití osobních údajů. Naprosto obyčejní ruští občané, které třeba nemusí politika vůbec zajímat a rozhodně nejsou žádnými zločinci, jsou ohroženi úplně stejně. To nejlépe dokládá pokus ruského novináře, který na internetu objevil [přístupy do moskevského kamerového systému na prodej](https://www.themoscowtimes.com/2019/12/06/access-moscows-cctv-network-facial-recognition-black-market-a68506). Podle jeho zjištění bylo možné v přepočtu za pouhých 11 000 korun získat na černém trhu neomezený přístup k celé kamerové síti. Přístupy měli nabízet přímo oprávnění příslušníci policie a úředníci.

U zavádění každého kamerového systému je třeba dbát na rovnováhu mezi veřejným zájmem na jedné straně a právem na soukromí na straně druhé. V autoritářsky řízených zemích, mezi které Rusko patří, ale není dodržen princip brzd a protivah. Zájmy jednotlivých občanů i občanské společnosti jako celku pak nejsou dostatečně chráněny, protože neexistuje nikdo, kdo by ohlídal hlídače.

Rusko je (stejně jako Čína) negativním příkladem, jak je dnes možné informační a komunikační technologie zneužívat v masovém měřítku k narušování soukromí. Jako Čech a Evropan takový přístup k právu na ochranu soukromí zcela odmítám. Politici, úředníci, policisté a další odpovědné osoby nesmí nástroje určené k ochraně veřejného pořádku zneužívat ve svůj prospěch nebo je přeprodávat za účelem zisku.


*Článek vyšel na serveru [Forum24](https://www.forum24.cz/rusky-sledovaci-system-je-ukazkovym-prikladem-zneuzivani-modernich-technologii/).*
