---
layout:       post
title:        "Babišův systém neporazí spojování opozice, ale jiná nová politika"
date:         2020-01-09
img:          rozdeleni-svobodou.jpg
language:     czech
---
Při poslední demonstraci na Letné zazněly další výzvy ke spojování opozice s cílem porazit Andreje Babiše. Po přečtení výsledků průzkumu "Rozdělení svobodou", který rozděluje českou populaci na 6 tříd, si nemyslím, že by tato strategie měla naději na úspěch. Opozice musí nabídnout jinou politiku.

<!--more-->

O průzkumu samotném bylo napsáno mnoho, já vyjdu z [článku]() uveřejněném na serveru iRozhlas.cz, který kromě jiného ukazuje i podporu jednotlivých politických stran. Dá se říci, že lidé si podvědomě vybírají politickou stranu právě i s ohledem na třídu, ze které vycházejí. Velice ilustrativní je srovnání dvou opačných případů - TOP 09 a SPD. Voliči TOP 09 pocházejí dominantně ze *zajišteně střední třídy* a *nastupující kosmopolitní třídy*. Program SPD mobilizuje spíše *strádající třídu* a *ohroženou třídu*. Jistě se lze dohadovat proč, osobně se domnívám, že voliči mají stále v paměti reformy ministra Drábka. Ti chudší mohou snadno vidět ohrožení své vlastní ekonomické situace v zástupech migrantů, kterými straší Tomio Okamura.

![graf](/assets/img/articles/TOP-SPD.png)
*Relativní zastoupení jednotlivých tříd v elektorátech TOP 09 a SPD*

Co ale drží Andreje Babiše u moci? Kromě hlasů hnutí ANO jsou to ČSSD, KSČM a SPD. Tyto strany se dynamicky střídají v podpoře Babišových návrhů. Jejich silně podřízená pozice vyplývá z toho, že žádná z nich nemá matematicky sílu, aby sama společně s opozicí dokázala vyslovit vládě nedůvěru. Pro jednoduchost je tedy budu chápat jako "vládu" a ostatní parlamentní strany (Piráty, ODS, KDU-ČSL, TOP 09 a STAN) jako "opozici". Nabízí se zajímavá otázka - která třídy podporují vládu a které jsou vůči ní v opozici?

![graf](/assets/img/articles/vlada-opozice.png)
*Podpora vlády a opozice v jednotlivých třídách (v procentních bodech)*

Opoziční strany mají převahu pouze v rámci *zajištěné střední třídy* a *nastupující kosmopolitní třídy*, tam je rozdíl obzvláště patrný. Ve všech ostatních třídách dominují strany vládní. Nikoli překvapivě není vláda oligarchy opřená o současné komunisty příliš přitažlivá pro lidi, kteří mohou o své podnikání v boji s Agrofertem pouze přijít. A obzvlášť těžko může být vláda bývalého agenta StB přitažlivá pro lidi, kteří vyrůstali v otevřené zemi s možností studovat v zahraničí. Hnutí ANO a jeho satelity ale zjevně v nějakém smylu uspělo ve své snaze přesvědčit lidi, kteří nemají finační, sociální nebo kulturní kapitál, že pod taktovkou Andreje Babiše "bude líp". Těžko hledat jinou příčinu masivní podpory současné vlády mezi *strádající třídou* a *ohroženou třídou*.

Budu-li chápat jako *zajištěnou střední třídu* a *nastupující kosmopolitní třídu* jako "opoziční", zatímco všechny ostatní třídy jako "vládní", ukáže se síla Babišovy marketingové strategie. Opoziční třídy totiž dohromady tvoří pouze cca 34 % oprávněných voličů, orientace na zbývající skupiny tedy Babišovi zajišťuje pohodlnou převahu. Pouhé spojování v rámci opozičního tábora tedy těžko může přinést změnu, ta s sebou přinese pouze aktivní přebírání voličů "vládních tříd".

![graf](/assets/img/articles/vladni-opozicni-tridy.png)

*Relativní zastoupení vládních (červeně) a opozičních (modře) tříd v celé populaci*

Nabízí se otázka, jak jsou v tom jednotlivé opoziční strany úspěšné. Seřadil jsem si jednotlivé politické strany podle zastoupení vládních a opozičních tříd v jejich elektorátu. Na jedné straně je prakticky izolovaná TOP 09, která pro voliče vládních stran nepředstavuje významnější alternativu, což bych s ohledem na zastoupení "opozičních" stran chápal jako důvod, proč se v poslední době objevuje pod hranicí 5 %. ODS se daří udržet rovnováhu o něco lépe, ale ani o není v přebírání chudších voličů příliš úspěšná. Mezi politiky TOP 09 a ODS jsem se setkal se sklonem vinit Piráty z přebírání jejich voličů a vést proti nám kampaně s cílem tento trend zvrátit. Nemyslím si, že by tato snaha mohla přinést změnu - je to boj o typově stále stejné voliče, kterých je málo.

![graf](/assets/img/articles/strany-vyssi-nizsi.png)
*Relativní zastoupení vládních (červeně) a opozičních (modře) tříd v elektorátech jednotlivých stran*

Podívejme se na Pirátské voliče detailněji. Oblíbená mediální zkratka je, že "Piráti jsou strana pro mladé". Pravda je, že v rámci *nastupující kosmopolitní třídy* mají Piráti s odstupem nejvyšší podporu. Mluvíme-li ale o složení Pirátského elektorátu, není tato třída - vzhledem ke svému zastoupení v populaci - hlavním tahounem. Paradoxně, hlavní voličskou základnou je *ohrožená třída*. Je to dáno tím, že v absolutních číslech je skoro 2x početnější, než nastupující kosmopolitní třída a Piráti si v ní dle průzkumu drží podporu 18 %. 

Kdo to je? Matky samoživitelky, učitelé, zaměstnanci pošt...řada dalších lidí s horším zaměstnáním, podprůměrným platem a nejistou existencí do budoucna. Žádná jiná opoziční strana nedokázala jejich problémy pojmenovat a začít řešit tak jako my.

![graf](/assets/img/articles/pirati-volici.png)
*Relativní zastoupení jednotlivých tříd mezi pirátskými voliči*

Jak jsme se sem dostali? Svou roli asi hraje boj za vyšší mateřskou, návrhy na změnu exekučního řádu, řešení sociálního bydlení, podpora zvyšování platů učitelů...jsou to věci, které děláme a které mají dopad na život chudších společenských tříd. Máme je v programu. Stále ale většina příslušníků těch chudších tříd na první dobrou neřekne "Piráti jsou ti, kteří na tom dělají". 

Těžko nám tedy pomůže spojit se s TOP 09 či ODS nebo kýmkoli jiným, kdo třeba vzdáleně připomíná vládnutí Petra Nečase a Miroslava Kalouska. Program, který máme, je dobrý a musí být více vidět, že ho prosazujeme. Nikdo jiný z opozice totiž takovou sociálně-liberální alternativu k Babišovu systému nabídnout nedokáže.
