---
layout:       post
title:        "Reakce na dezinformace o pirátském postoji ke směrnici o copyrightu"
date:         2019-09-09
img:          eu-copyright-directive.png
language:     czech
---

V pátek 6. 9. 2019 jsme s kolegy Profantem a Kolajou oznámili, že chceme zrušení protiústavní cenzury zaváděné novou evropskou směrnicí o copyrightu. Jeden z jejích největších zastánců v českém prostředí, pan Michal Půr, naši snahu ostře napadnul v několika médiích najednou. Dovolím si tedy využít této možnosti polemizovat s jeho agrumenty.

<!--more-->

Na článku samotném je pozoruhodné, že se objevil v názorových rubrikách [Info.cz](https://www.info.cz/nazory/pur-monumentalni-paradox-pirati-chteji-aby-cesko-tahlo-s-kaczynskym-proti-bruselu-42862.html), [E15.cz](https://www.e15.cz/nazory/komentar-michala-pura-pirati-chteji-aby-cesko-tahlo-s-kaczynskym-proti-bruselu-1362143), [Blesk.cz](https://www.blesk.cz/clanek/zpravy-komentare/618285/komentar-monumentalni-paradox-pirati-chteji-aby-cesko-tahlo-s-kaczynskym-proti-bruselu.html) a [Reflex.cz](https://www.reflex.cz/clanek/komentare/97365/michal-pur-monumentalni-paradox-pirati-se-chteji-postavit-bruselu-s-kaczynskym-po-boku.html). Pokud byste se ptali, jak je možné, že se něčí komentář objeví v názorových rubrikách několika takto významných serverů, dodávám, že všechny tyto servery patří společnosti Czech News Center a.s. Michal Půr navíc působí jako šéfredaktor [Info.cz](https://www.info.cz/writerprofile/485/michal-pur), což mu zřejmě dává poměrně prominentní přístup k mediálnímu prostoru této společnosti.
Text samotný začíná dezinformací ohledně rozsahu dané směrnice:

>Pirátům na tom dlouhodobě vadí například to, že se pro technologické firmy zavádí povinnost, aby stáhly kradený obsah ze svých webů(…)

Povinnost odstranit copyrightem chráněný obsah (notice and take-down) existovala už dávno před směrnicí. Daleko problematičtější je ovšem směrnicí zaváděný princip notice and stay-down, který nařizuje provozovateli internetové služby proaktivně zabraňovat opětovnému nahrávání obsahu na svou platformu. To na něj klade naprosto nepřiměřené finanční nároky, protože vzhledem k objemu nahrávaných dat nelze požadavek splnit jinak než nasazením nákladného robotického filtru.

Tento robotický filtr zároveň funguje jako cenzor – určuje, co smíte a nesmíte nahrát. Je nutno si uvědomit, že moderní umělá inteligence je poměrně hloupá a posuzuje věci na základě podobnosti. Neumí vyhodnotit, jestli jste obrázek lehce pozměnili, aby prošel filtrem, nebo proto, že vytváříte mem, kterým si děláte legraci ze svého oblíbeného politika. To je to, co nám, Pirátům, vadí – směrnice ničí svobodu projevu.

Michal Půr nám dále v textu vyčítá spojenectví s Jaroslawem Kacyńskim. Skutečně nejsem fanoušek polských reforem justice a dalších aktivit jeho strany. Překvapivě v tomto případě sehrává Polsko pozitivní roli, protože se staví do čela všech států, které byly při schvalování směrnice přehlasovány. Odpor kladla také Belgie, Estonsko, Švédsko, Itálie, Lucembursko, Nizozemsko, Slovinsko a Finsko. Česko ji díky postoji tehdejšího ministra kultury Staňka podpořilo, jakkoli pozice vlády, parlamentu I Senátu [vyzývaly k opaku](https://www.pirati.cz/tiskove-zpravy/zverejnete-instrukci-k-hlasovani-cr-u-smernice-o-copyrightu.html).
 
Mezi našimi dalšími údajnými spojenci jsou prý nadnárodní technologičtí giganti Facebook a Google. Jako člověku, který podporuje [zavedení digitální daně pro tyto společnosti](https://euractiv.cz/section/politika/news/eu-se-nedohodla-na-zavedeni-digitalni-dane-visegrad-se-proto-chysta-jednat-na-vlastni-pest/), mi to připadá úsměvné. Kolega Profant zase odvedl [velkou práci na ochraně osobních dat](https://www.profant.eu/2019/prinos-gdpr.html), která těmto gigantů přidělala řadu starostí. Úvaha ovšem nabývá značně tragikomický rozměr, uvědomíme-li si, že právě Google [investoval přes 100 milionů dolarů do systému Content ID](https://www.blog.google/outreach-initiatives/public-policy/protecting-what-we-love-about-internet-our-efforts-stop-online-piracy/), takže prostředky pro splnění požadavků směrnice má. Zároveň ovšem směrnice nutí drobné podnikatele opatřit si podobnou službu a tím dává Google díky jeho primátu gigantickou obchodní příležitost.

Rozumím motivaci pro tažení Michala Půra na obhajobu [daně z odkazu](https://www.info.cz/evropska-unie/nazory/cesti-europoslanci-naleteli-nejsilnejsi-lobby-soucasnosti-komentar-michala-pura-32043.html), kterou s sebou copyrightová směrnice přináší v článku 15. Sice nevěřím, že daň z odkazu přinese společnosti CNC či Michalu Půrovi osobně zvýšení příjmů, které od ní očekávají, ale chápu důvod jeho snahy. Nemyslím ale, že by pro něj dávalo jakýkoli smysl obhajovat útok na svobodu slova skrytý pod článkem 17, zde by měli všichni [demokratický smýšlející lidé táhnout za jeden provaz](https://www.pirati.cz/tiskove-zpravy/copyrightova-smernice-je-protiustavni-apelujeme-na-premiera-k-pripojeni-k-polske-zalobe.html).
