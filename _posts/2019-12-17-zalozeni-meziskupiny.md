---
layout:       post
title:        "Založení europarlamentní Meziskupiny pro boj s korupcí"
date:         2019-12-17
img:          anticorup.jpg
language:     czech
---

V Evropském parlamentu jsem ve spolupráci s dalšími europoslanci založil parlamentní meziskupinu, která se bude zabývat korupcí v Evropské unii a především způsoby, jak ji odstraňovat. Chystáme řadu návrhů, které by měly do budoucna zabránit střetu zájmů vrcholných politiků či vlivných úředníků a zvýšit transparentnost při jednání s lobbisty.

<!--more-->

Na první zasedání naší meziskupiny byl pozván Andrew Caruana Galizia. Ten promluvil o atentátu na svou matku, která bojovala s nezvladatelnou korupcí na Maltě. Podobně jako při vraždě slovenského novináře Jána Kuciaka v roce 2018 směřují i v tomto případě důkazy na úřad předsedy vlády. Objevují se dokonce informace, že se jednalo o „atentát sponzorovaný státem“. Podobné praktiky, ke kterým dochází kvůli propojování politiků s mafiemi a dalšími zločineckými organizacemi, nelze v Evropské unii tolerovat. [Meziskupina pro boj s korupcí](https://www.anti-corruption-ig.eu/) tematicky naváže na činnost Meziskupiny pro bezúhonnost, transparentnost a boj proti korupci a organizovanému zločinu z minulého funkčního období. V této meziskupině působila i bývalá europoslankyně za německé Piráty Julia Reda. Má činnost v meziskupině tak bude logickým pokračováním pirátské protikorupční agendy na evropské úrovni.

**Co je meziskupina?**  
Meziskupiny tvoří jednotliví europoslanci z kterýchkoliv politických skupin a výborů. Cílem meziskupin je výměna názorů na dané téma a podpora kontaktu europoslanců a občanské společnosti. Meziskupiny sice nejsou orgány Parlamentu, mohou ale fungovat jako velmi dobrá konsensuální platforma pro přípravu společného postupu europoslanců z různých států a frakcí.
{: .article-note}

Je zřejmé, že jsme svědky velkého systémového problému, který vede ke zneužívání evropských dotací zkorumpovanými politiky v některých členských státech. To se týká například zmíněné Malty, Maďarska, Polska, Rumunska nebo i České republiky (jak lze vidět na obnovení trestního stíhání premiéra Babiše).

EU ale nemá potřebné nástroje k boji proti korupci v členských státech. Orgány i agentury EU jsou navíc značně závislé na fungování národních vlád, proto si je proti sobě nemohou úplně poštvat. To samozřejmě hraje do karet novému typu nacionalistických euroskeptických zločinců, kteří budují strach a nedůvěru k získání politického vlivu, aby posléze mohli spokojeně krást z unijních fondů.

Naše meziskupina chce právě tohle změnit. V příštích letech budeme pracovat na opatřeních, která by měla korupci účinně bránit. V plánu máme následující kroky:
* zveřejňování pravidelné zprávy Komise o boji proti korupci;
* posílení mandátu EPPO a OLAF;
* podporu mechanismů právního státu;
* prosazení pravidel transparentnosti při lobbování v Radě;
* zavedení nezávislého etického orgánu, který by monitoroval střety zájmů, případy „otáčivých dveří“ (propojování byznysu a politiky) a průhlednost při lobbování;
* zvýšení transparentnosti pracovních metod Rady;
* ukončení „občanství na prodej“ a „zlatých víz“ v EU;
* zajištění reálného fungování veřejných registrů skutečného vlastnictví;
* zavedení obdoby Magnitského zákona na úrovni celé EU, což by představovalo uvalení vízových a finančních sankcí na osoby porušující lidská prává a zkorumpované úřední osoby.
