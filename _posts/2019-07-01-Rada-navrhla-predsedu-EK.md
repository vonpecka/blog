---
layout:       post
title:        "Rada navrhla předsedu Evropské Komise"
date:         2019-07-01
img:          frans-timmermans.jpg
language:     czech
---
V noci z neděle na pondělí Evropská rada splnila svou povinnost a navrhla Franse Timmermanse kandidátem na předsedu Evropské komise. Návrh sice nepřináší radikální změnu fungování EU, ale respektuje květnový výsledek evropských voleb. Je škoda, že česká vláda ztratila čas handrkováním o migraci, s kandiátem na předsedu Komise je třeba spíše řešit budoucnost evropského hospodářství.

<!--more-->

Evropská komise plní v rámci systému Evropské unie podobnou roli, jakou má například česká vláda v rámci českého ústavního pořádku. Předseda Evropské komise má tedy ze všech evropských politků nejblíže k tomu, co bychom nazvali *evropským premiérem*.
Předsedu Komise navrhuje Evropská rada s přihlédnutím k výsledkům voleb do Evropského parlamentu. Celé toto shromáždění premiérů a prezidentů tak kolektivně plní podobnou roli, jakou má v českém ústavním pořádku prezident.

Aby se předešlo podobným ústavním krizím, jaké známe z české politiky při jmenování premiérů bez jasného mandátu, vychází Rada při svém rozhodování ze systému *Spitzenkandidátů*. To jsou kandidáti navrhovaní evropskými politickými stranami podobně jako české politické strany představují své kandidáty na premiéra.

Frans Timmermans je kandidátem Evropských socialistů, kteří v evropských volbách skončili jako druzí nejsilnější. Nejsilnější sice byli evropští lidovci, jejich spitzenkandidát Manfred Weber ale neměl dostatečnou podporu. Předsedu Evropské komise totiž musí hlasováním potvrdit Evropský parlament.

V Parlamentu existuje předběžná dohoda mezi lidovci, socialisty, tzv. *Obnovou Evropy* (OE, původně liberálové) a *Zelenými/Evropskou svobodnou aliancí* na [spolupráci při tomto hlasování](https://www.greens-efa.eu/en/article/press/leaders-of-four-main-political-groups-agree-on-political-process/), předloží-li kandidát na předsedu uspokojivý plán činnosti Komise.
Weber [byl ovšem pro socialisty a OE nepřijatelný](https://www.politico.eu/article/liberals-greens-weber/).

Právě plány kandidáta na předsedu Komise budou nyní rozhodující pro jeho úspěch v Parlamentu. Evropská unie zoufale zaostává v řadě oblastí. V probíhajícím boomu umělé inteligence a průmyslu 4.0 začíná hrát prim Asie a Severní Amerika. Nedaří se odbourat závislost na fosilních palivech, která přispívá ke změnám klimatu, především oteplování a vysychání krajiny. Dotační systém v evropském zemědělství a průmyslu zvýhodňuje velké korporace a podvodníky na úkor drobných podnikatelů.

To jsou témata, o kterých musíme s kandidátem na předsedu Evropské komise mluvit. Timmermans na sebe zatím upozornil požadavkem [na zavedení minimální mzdy po celé Evropě](https://www.euractiv.com/section/eu-elections-2019/news/timmermans-calls-on-all-eu-members-to-adopt-minimum-wage/). Podobný návrh by přitom znamenal takové skokové zvýšení minimální mzdy v Česku, na jaké naše hospodářství není připraveno.

Je škoda, že premiér Babiš promarnil šanci využít sílu ČR v Evropské radě svým [odmítáním systému Spitzenkandidátů](https://echo24.cz/a/Ssd2j/v-cele-evropske-komise-nesmi-byt-zadny-spitzenkandidat-rika-cesky-premier) a [Timmermanse osobně](https://zahranicni.ihned.cz/c1-66599630-babis-se-bouri-proti-tomu-aby-evropskou-komisi-vedl-nizozemec-timmermans-podle-madaru-je-to-kandidat-sorose). Zbytečně tím Českou republiku izoloval ve chvíli, kdy jsme měli mluvit o modernizaci našeho hospodářství.
Pirátští europoslanci [už o tom jednají](/2019/jednani-o-Komisi.html) a budou pokračovat i při slyšeních na plénu Evropského parlamentu.
