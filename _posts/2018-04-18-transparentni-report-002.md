---
layout:     post
title:      "Zpráva o transparentnosti leden 2018 - březen 2018"
date:       2018-04-18 20:00:00 +0100
categories: report
comments:   true
tags:       [transparence, report, Piráti]
img:        report002.jpg
author:     Ondřej Profant
---

Report mých aktivit v rámci mého působení poslance a uvnitř Pirátské strany za období leden až březen 2018. V tomto období byly ve Sněmovně nejbouřlivější debaty o vydání Andreje Babiše a Jaroslava Faltýnka ke stíhání v kauze Čapí hnízdo a o odvolání Tomia Okamury z pozice místopředsedy Sněmovny. Jak jsem hlasoval a čemu dalšímu jsem se věnoval se můžete dočíst dále v článku.

<!--more-->

### Leden 2018

**Zvolen místopředsedou komise pro NÚKIB**

Byl jsem zvolen místopředsedou Stále komise pro kontrolu činnosti Národního úřadu pro kybernetickou a informační bezpečnost. NÚKIB je ústředním správním orgánem pro kybernetickou bezpečnost. Do kompetencí NÚKIB spadá i ochrana utajovaných informací v oblasti informačních a komunikačních systémů a kryptografické ochrany. Jako pirátský expert pro oblasti informatiky a e-govermentu v tomto orgánu hodlám naplno využívat své odbornosti.

**GDPR mýtů zbavené**

Pokračoval jsem v přípravě semináře o GDPR s důrazem na menší obce, kterým se v současné době nedostává dostatečné metodické podpory v souvislosti s implementací GDPR. Iuridicum Remedium, které se na organizaci semináře podílelo, mi připravilo analýzu a doprovodný materiál s doporučeními pro obce. Analýza byla opřipomínkována a po zpracování připomínek bude zveřejněna pod otevřenou licencí.

**Podpora Pirátů na Praze 8**

Jako obyvatel Prahy 8 jsem se zapojil do aktivit místních Pirátů a příznivců. To spočívá především v podpoře při získávání informací a zpracovávání lokálních témat pro podzimní volby. Zapojil jsem se i do happeningu “Rikša na Libeňském mostě”, v souvislosti s touto akcí jsem pak i vyzval náměstka primátorky Dolínka k odstoupení.

[Vyzýváme náměstka Dolínka k rezignaci kvůli současnému stavu pražských mostů](https://praha.pirati.cz/vyzva-k-rezignaci-dolinka.html)

[VIDEO: Piráti vozili lidi přes uzavřený Libeňský most rikšou](https://praha.idnes.cz/pirati-riksy-libensky-most-riksa-libensky-most-doprava-praha-pue-/praha-zpravy.aspx?c=A180129_095551_praha-zpravy_rsr)

**Činnost pražského předsednictva a předávání zkušeností**

V rámci PKS jsem se podílel na vyjednávání o komunálních a senátních volbách. Výstupy z jednotlivých vyjednávání můžete nalézt v příslušných částech fóra (lobbistické kontakty, krajské fórum Praha). Na Pirateconu jsem pak měl přednášku o IT a Smart Cities.

[Pirátská konference „Piratecon“ vzbudila velký zájem návštěvníků](https://www.pirati.cz/tiskove-zpravy/zastupitelsky-piratecon.html)

**Schůzky**

Absolvoval jsem řadu pracovních schůzek, z nichž ta nejdůležitější se týkala eHealth na Slovensku ([zápis v evidenci](https://forum.pirati.cz/vstupy-a-vystupy-f570/evidence-lobbistickych-kontaktu-t13315-1060.html#p536352)). Dále jsem řešil pražskou politiku na úrovni celého města i jednotlivých městských částí v souvislosti s komunálními volbami.

**Významné události ve Sněmovně**

Schůze zabraly v lednu mnoho času.

[5. Schůze](http://www.psp.cz/sqw/ischuze.sqw?o=8&s=5)

* Důvěra vládě, kde jsem hlasoval proti důvěře.

[6. schůze](http://www.psp.cz/sqw/ischuze.sqw?o=8&s=6)

* Asi největší událostí ve sněmovně bylo hlasování o vydání Babiše a Faltýnka. V obou případech jsem samozřejmě hlasoval pro vydání.
* [Prodej o svátcích](http://www.psp.cz/sqw/historie.sqw?o=8&t=21), hlasoval se návrh na zamitnutí novely již v 1. Čtení. Zdržel jsem se [hlasování](http://www.psp.cz/sqw/hlasy.sqw?G=67307), jelikož nemám silný názor. Myslím si, že jisté rituály typu svátky jsou potřeba pro psychické zdraví populace. Na druhou stranu v zákonu vidím mnoho chyb. Byl bych pro konstruktivní změnu.
* E-recept: Byl návrh na zamítnutí v prvním čtení. [Hlasoval jsem proti](http://www.psp.cz/sqw/hlasy.sqw?G=67321), jelikož si myslím, že s e-recepty by se dalo pohnout směrem k lepšímu. Ale byli jsme přehlasováni.
* Interpeloval jsem opendata na Ministerstvu zdravotnictví (viz [schůzka](https://forum.pirati.cz/vstupy-a-vystupy-f570/evidence-lobbistickych-kontaktu-t13315-1220.html#p544725)) a na Ministerstvu financí.
* Výjezdní zasedání výboru VVSRR v Lipnici nad Sázavou (Ombudsmanka Anna Šabatová, hejtman kraje Vysočina Jiří Běhounek a nezávislý expert na eGovernment Michal Bláha), více v [tiskové zprávě](https://www.pirati.cz/tiskove-zpravy/ctyri-podvybory-vyboru-pro-verejnou-spravu.html)

### Únor 2018

**Činnost v KS Praha**

Aktivně jsem se účastnil grillovaček kandidátů do Senátu a na Magistrát, se senátními kandidáty jsem intenzivně komunikoval a pomáhal při vyjednávání. Také jsem sponzoroval Povolební guláš, více informací v [tiskové zprávě](https://www.pirati.cz/tiskove-zpravy/pirati-zvou-na-dalsi-povolebni-gulas.html).

**Komunikace s občany**

Stejně jako další poslanci jsem uspořádal stream “Kanclu s poslancem”, záznam naleznete na [Facebooku](https://www.facebook.com/ondrej.profant/videos/10211142061854107/) nebo pirátském [Youtube](https://www.youtube.com/user/CeskaPiratskaStrana). Začal jsem také pravidelně pořádat “Snídaně s poslancem” coby kontaktní akce pro občany.

**GDPR mýtů zbavené**

Finišoval jsem přípravy na seminář o GDPR ve Sněmovně. Zejména šlo o připomínkování analýzy a manuálu pro obce.

**Práce na cílech**

Pokračoval jsem v plnění svých cílů v oblasti digitalizace ve vztahu k veřejným zakázkám z IT oblasti a smysluplného rozvoje egovernmentu. K tomuto tématu jsem absolvoval řadu schůzek.

S Frantou Kopřivou a Honzou Lipavským jsme se vypravili za ministryní Šlechtovou na ministerstvo obrany.

Stal jsem se místopředsedou sněmovního podvýboru pro Elektronizaci zdravotnictví, s tím souvisí [schůzka s Ladislavem Duškem z ÚZIS](https://forum.pirati.cz/post544725.html#p544725) ohledně open dat. Na to též upozorňuji v článcích o opendatech ve zdravotnictví na mém blogu: [Zpřístupněná data ve zdravotnictví by zachraňovala životy](https://www.profant.eu/2017/zpristupnena-data-ve-zdravotnictvi-by-zachranovala-zivoty.html) a [Open data v porodnictví](https://www.profant.eu/2018/opendata-porodnictvi.html)

Dále jsem se sešel s Vladimírem Dzurilou, pověřencem vlády pro IT a digitalizaci. Také jsem začal pravidelné schůzky s IT Sněmovny ohledně open dat a dalších vylepšení. Více o schůzkách v [evidenci lobbistických kontaktů](https://forum.pirati.cz/vstupy-a-vystupy-f570/evidence-lobbistickych-kontaktu-t13315-s1190.html#p543245).

V rámci řešení pražské dopravní politiky jsem vystoupil na ČT24 v [Událostech, komentářích](http://www.ceskatelevize.cz/ct24/2397067-profant-ridici-uber-se-mohli-delit-na-profesionaly-a-brigadniky) 20. 2.

**Sněmovna**

Ve Sněmovně jsme tentokrát řešili odvolání Okamury z pozice místopředsedy, byli jsme ale [přehlasováni](http://www.psp.cz/sqw/hlasy.sqw?g=67354). Také jsme hlasovali proti návrhu referenda z pera SPD.

**Další aktivity**

Zúčastnil jsem se [celostátního setkání české odnože DIEM25](https://cs-cz.facebook.com/events/849726658540871/), kde jako jeden z řečníků vystoupil Mikuláš Peksa. Během akce i po ní jsem komunikoval s účastníky o současné politické situaci a možnostech jejího zlepšení.

Zúčastnil jsem se předávání [Cen Velkého bratra](https://www.facebook.com/events/146334176075125/) a následně jsem jednu z cen při interpelaci na plénu Sněmovny předal.

### Březen 2018

**Inaugurace**

Zúčastnil jsem se inaugurace prezidenta republiky. Přestože nejsem Zemanovým příznivcem, chtěl jsem dát najevo respekt k ústavním institucím. Na fóru se pak probíralo, proč Piráti, kteří na inauguraci přišli, neopustili na protest vůči Zemanově projevu sál. Mou odpověď můžete najít na [fóru Pirátů](https://forum.pirati.cz/viewtopic.php?f=886&t=40221#p547531).

**Otevřená data**

Společně s Vojtěchem Píkalem a Janem Farským ze STAN jsme 1. 3. debatovali s Paulem Suijkerbuijkem, který v Nizozemí pracuje na otevírání dat. Stejně jako v ČR čelí problémům spojeným s praktikami vendor lock-in v informačních technologiích, snahou upřednostňovat ekonomický aspekt a snažit se vše vyčíslovat a neochotou veřejných institucí poskytovat svá data pro zveřejnění v otevřeném režimu. Debatu zprostředkoval Fond Otakara Motejla.

**GDPR mýtů zbavené**

Ve spolupráci s Iuridicum Remedium a Otevřenými městy jsem uspořádal ve Sněmovně seminář o GDPR se zvláštním zaměřením na obecní úřady a jejich povinnosti. O semináři jsem informoval již ve svým předchozích reportech, bližší informace včetně materiálů ke stažení a záznamu naleznete na odkazech níže:

[Seminář GDPR mýtů zbavené](https://www.profant.eu/2018/seminar-gdpr.html)

[Piráti uspořádali seminář k GDPR pro obce](https://www.pirati.cz/tiskove-zpravy/seminar-gdpr.html)

**Sněmovna**

Při sněmovním Výboru pro veřejnou správu a regionální rozvoj byl zřízen Podvýbor pro e-government, jehož jsem se stal předsedou. V rámci Podvýboru se budu snažit uplatňovat pirátský program pro elektronizaci veřejné správy, zároveň se budu snažit kolegům z ostatních stran problematiku e-governmentu dostatečně přiblížit.

Zároveň jsem se na Výboru pro veřejnou správu a regionální rozvoj stal zpravodajem k návrhu zákona z dílny ODS, která chce, aby nájemníci při hlášení trvalého bydliště potřebovali souhlas pronajímatele. Při tom ten souhlas je samozřejmě nájemní smlouva - tak jak je tomu dnes. Další související informace zde:

[Piráti odmítají omezení přístupu k informacím o střetu zájmů](https://www.pirati.cz/tiskove-zpravy/pirati-odmitli-omezeni-pristupu-k-informacim.html)

[Pirát Bartoš: eIDENTITA – Evoluce v digitalizaci nestačí. Potřebujeme skutečnou revoluci](https://www.pirati.cz/tiskove-zpravy/evoluce-v-digitalizaci-nestaci-potrebujeme-skutecnou-revoluci.html)

**Schůzky**

Po natáčení [Interview pro BlueTV](https://www.youtube.com/watch?v=ik6TZRuVAMg) jsem se bavil s Pavlem Sehnalem, který stojí za obnovením ODA. ODA by zajímala možnost spolupráce například v komunálních volbách, odkázal jsem je na naše primárky (více v [evidenci lobbistických kontaktů](https://forum.pirati.cz/viewtopic.php?f=570&t=13315&start=1350#p552485)).

Sešel jsem se Pavel Kuchařem (vedoucí OHA) a Ondřej Felixem ohledně nového portálu občana (teoreticky centrální web pro kontakt občana s veřejnou správou). Nová verze vypadá zajímavě a bude rozšiřitelná. Díky EU (eidas) máme i identity (el. občanky i datovky) a bude to opravdu přístupné. Mělo by se to spouštět v létě.

Začal jsem řešit také NEN. To je centrální systém pro zadávání veřejných zakázek. Avšak jeho implementace je zcela tristní. Napsán je údajně v Microsoft Silverlight, což je technologie, jejíž konec sám Microsoft oznámil v roce 2012.

**Provoz**

Dále jsem se věnoval organizaci práce v technickém odboru a předsednictvu krajského sdružení (výběrová řízení, koordinace, vyjednávání, podpora místních sdružení).

Ve dnech 24. - 25. 3. jsem se také zúčastnil společného jednání poslaneckého klubu a republikového výboru Pirátů.
