---
layout:     post
title:      "Co je DiEM a proč jej podporuji"
date:       2017-12-02 18:00:00 +0100
categories: Piráti
comments:   true
tags:       [DiEM, EU, společnost, transparence, demokracie]
img:        diem25.png
author:     Ondřej Profant
redirect_from: "/pirati/2017/12/02/co-je-diem-a-proc-jej-podporuji.html"
---

O DiEM 25 (Democracy in Europe Movement 2025 – Demokracie v Evropě hnutí 2025) se v českých médiích příliš nepíše. A když už, tak převážně v negativních souvislostech jako třeba ve spojitosti s označováním tohoto hnutí za neomarxistické. Taková interpretace je značně zkratkovitá a nepřesná. Možná by se dokonce dalo ji označit za vyloženě nepravdivou, neboť DiEM je proevropským, demokratickým a liberálním hnutím. A to je důvod, proč s ním Piráti sympatizují.
<!--more-->
Hnutí DiEM vzniklo 9. února 2016 v Berlíně. Jeho zformování navazovalo na politické události v Evropě v roce 2015, přičemž u jeho zrodu stáli bývalý řecký ministr financí Yanis Varoufakis a chorvatský filosof Srećko Horvat. Osobnosti zakladatelů hnutí zcela přirozeně nahráli kritikům hnutí, kteří jej už od počátku označovali za radikální, levičácké a žertovali o DiEM jako o Varoufakisově malé internacionále.

Určité konzervativní kruhy, které jsou schopny i dostupnou základní zdravotní péči nebo vyplácení důchodů označit za přežitek komunismu, popisují DiEM jako extrémistické hnutí. Toto pochopení DiEM je od základu špatné. A mylně DiEM vnímá i řada politologů, kteří se k jeho hodnocení pokoušejí přistupovat neutrálně.

DiEM je celoevropské hnutí se silnou proevropskou a prointegrační politikou. A přestože ve hnutí působí nebo ho podporují výrazné osobnosti nejen evropského, ale i globálního veřejného života (kromě zmíněného [Varoufakise](https://cs.wikipedia.org/wiki/Janis_Varufakis) a [Horvata](https://en.wikipedia.org/wiki/Sre%C4%87ko_Horvat) například [Slavoj Žižek](https://cs.wikipedia.org/wiki/Slavoj_%C5%BDi%C5%BEek), [Noam Chomsky](https://cs.wikipedia.org/wiki/Noam_Chomsky) nebo [Julian Assange](https://cs.wikipedia.org/wiki/Julian_Assange)), je hnutí postavené na principech decentralizace. Není to tedy projekt elitářských neomarxistů, kteří se snaží o rozvrat EU prostřednictvím desítek tisíc evropských občanů, kteří jsou členy DiEM. Ne, jsou to decentralizované kolektivy působící v různých zemích, které se společně snaží EU reformovat a zachránit, každý svými prostředky a metodami, které nejlépe vyhovují jeho regionu. DiEM klade důraz na osobní i společné svobody a potřeby Evropanů, čímž se v kombinaci se svým nezvyklým modelem vnitřní organizace stává unikátním politickým projektem a zcela se vymyká z tradičního pojetí politiky.

Důležité je také podotknout, že jedním z důvodů, proč čeští Piráti a s nimi i další Pirátské strany v Evropě s DiEM sympatizují, je skutečnost, že DiEM má v mnoha ohledech stejné požadavky jako Pirátské strany po celém světě. Jedním z příkladů jsou třeba požadavky DiEM v oblasti transparence:

> ### Úplná transparentnost rozhodovacího procesu
>
> * Přímé internetové přenosy z jednání Evropské rady, ECOFIN, FTT a Euroskupiny.
> * Zápisy z jednání Evropské centrální banky budou zveřejněny do několika týdnů po jednání.
> * Všechny dokumenty týkající se klíčových vyjednávání (např. obchodní smlouva TTIP, „záchranné“ úvěry, status Británie), která ovlivňují každý aspekt budoucnosti evropských občanů, mají být dostupné na internetu.
> * Povinný registr lobbistů, který obsahuje jména klientů, jejich odměňování a záznam schůzek s úředníky (volenými i nevolenými).

DiEM rovněž správně identifikuje nebezpečí současných politických trendů, kdy zažíváme vzestup misantropie a xenofobie, které přikrmují populističtí a nacionalističtí politici v členských státech EU. Snaží se proto navrhnout třetí cestu, která představuje změnu fungování EU, nikoliv její rozvrat a opětovné uzavření se do národních států.

DiEM tedy není protievropské hnutí založené na radikálních myšlenkách, jak se ho jeho oponenti často snaží vykreslit. Ve zkratce by bylo možné DiEM popsat jako politické a aktivistické hnutí založené na principech otevřenosti a sdílení. A to je nejen plně v souladu s politickým programem České pirátské strany, ale i s mými osobními názory. Proto se dobrovolně snažím zásady DiEM uplatňovat ve svých politických rozhodnutích i ve svém každodenním životě. Snaha o kooperaci, komunikaci a participaci zaměřené na hlubší demokratizaci EU mi totiž v současnosti připadá zásadní. Tento způsob pojetí politiky mi totiž připomíná princip fungování open source komunit, a proto se s jeho metodami dokážu ztotožnit.

### Odkazy

- [Manifest DiEM](https://diem25.org/manifest-plna-verze/)
- [Nový úděl pro Evropu. Bývalý řecký ministr Varufakis navrhuje reformu Unie](http://www.rozhlas.cz/plus/svet/_zprava/novy-udel-pro-evropu-byvaly-recky-ministr-varufakis-navrhuje-reformu-unie--1761888)
