---
layout:     post
title:      "18. mimořádně řádná schůze Sněmovny"
date:       2018-08-23 15:00:00 +0100
categories: Sněmovna
comments:   true
tags:       [Piráti, Sněmovna]
img:        invaze-1968.png
author:     Ondřej Profant
---

22\. srpna proběhla mimořádná řádná schůze sněmovny. Piráti docela uspěli. Na programu byly tři body jednání: 1. Důchody, 2. Platy poslanců, 3. Invaze v srpnu 1968.

<!--more-->

### 1) Důchody

U důchodů se rozhodovalo o tom, zda bude platit senátní, či sněmovní verze. V obou verzích bylo stejné zvýšení důchodového základu. Rozdíl byl v tom, zda speciální přídavek bude od 85 let věku (Sněmovna), či od 25 let pobírání důchodu (Senát).

Senátní návrh měl 2 hlavní nevýhody. První je, že se jejich rozhodné datum neeviduje. Je to ostuda, ale prostě dané datum není jednoduše k dispozici. Musíme si uvědomit, že se jedná o data stará víc jak 25 let, čili digitální evidence nebyla na dnešní úrovni. Druhá nevýhoda je, že lidé, kteří dobrovolně pracovali, déle by na tom byli biti. Proto Piráti hlasovali pro sněmovní verzi. Avšak je třeba říci, že bychom se rádi bavili i o té druhé. Za mě by bylo nejlepší "25 let pobírání nebo 85 let věku", ale to jsme nemohli navrhnout, jelikož to byl vrácený návrh ze Senátu (tedy ho Sněmovna může jen přijmout, nebo odmítnout).

Jsem rád, že se podařilo alespoň malinko zvýšit důchody. Mnohé jsou totiž zcela nedůstojné. Problém však je, že systém potřebuje konsenzuální reformu a tu viditelně tato vláda nechystá. Opakovaně jsme se na to ptali.

### 2) Platy politiků

Jedná se o širší zákon, který neurčuje platy jen politiků, ale např. i soudců a státních zástupců. Avšak stejně se to každému měří jinak. Poslanci mají část pravidelného růstu zmraženou. A to skončí tento rok. V praxi to znamená, že by platy poslanců skokově vzrostly o 20%. Někteří nás obviňují z populismu, ale nám to nepřijde přiměřené. Obecně si myslíme, že tyto platy by měly být jednodušší. Různé benefity a náhrady slouží k obcházení daní a k nejasné cílové částce. Pravdou je, že dneska poslanci na účet přijde cca 95 000 Kč. Liší se to dle funkcí a kraje (příplatek za dopravu). Rozhodně je to velký příjem, ale ne zas astronomický. Zodpovědná práce poslance vyžaduje velké nasazení, velmi flexibilní pracovní dobu, ohromnou zodpovědnost za daná rozhodnutí apod. Skokové navýšení jsme proto odmítli. Chtěli jsme zachovat pouze navýšení, které kopíruje růst mezd v nepodnikatelském sektoru.

Tento bod byl zařazen na program díky úsilí Pirátů. Ti ho navrhli a dostatečně mediálně tlačili na ANO, které nakonec zařazení podpořilo.

ODS se razantně postavila za velký růst. Velmi vtipné a zároveň smutné bylo vystoupení Tomia Okamury k tomuto tématu, ale tato karikatura sebe sama již asi nikoho nepřekvapí.

Bitva však není vybojována. Toto bylo jen první čtení. Ještě nám zbývají výbory, druhé čtení, garanční výbor, třetí čtení a Senát. To upřímně není málo a vůle politikům nezvyšovat platy je u ostatních stran velmi malá.

### 3) Invaze v srpnu 1968

Bod k invazi v srpnu 1968 byl přehlídkou obhajoby KSČ ze strany KSČM. Nakonec jsme schválili usnesení:

>"Poslanecká sněmovna prohlašuje, že vtrhnutí vojsk pěti států Varšavské smlouvy v srpnu 1968 do Československa bylo aktem invaze a následné okupace a bylo v rozporu s mezinárodním právem."

Je velmi smutné, že toto není jasné, ale je z toho potřeba dělat usnesení. Takovéto usnesení navíc samozřejmě nic nezmění.

Ale to nejvtipnější se stalo až poté. Ministr dopravy Dan Ťok odešel ze sálu a neodhlásil se. Tím porušil zákon o jednacím řádu Sněmovny. Z toho důvodu se však stalo, že se při hlasování oficiálně zdržel (namísto aby byl nepřítomen). Toto své lajdáctví následně začal [shazovat na předsedajícího Vojtěcha Pikala](https://twitter.com/ondrej_profant/status/1032327231262142464).

![alt text]({{ '/assets/img/posts/twitter-screen-tok.png' | relative_url }} "Twitter")

A kdyby někoho zajímalo proč tato schůze byla mimořádně řádná, tak to skvěle [vysvětlil náš kolega Matouš Vanča](https://www.facebook.com/matous.vanca.77/posts/247693149389684).
