---
layout:     post
title:      "Digitální Česko, o kterém sní Andrej Babiš"
date:       2018-01-07 18:00:00 +0100
categories: Digitalizace
comments:   true
tags:       [digitalizace, vláda, programové prohlášení, egovernment]
img:        logo-urad-vlady.png
author:     Ondřej Profant
redirect_from: "/digitalizace/2018/01/07/digitalni-cesko-o-kterem-sni-andrej-babis.html"
---

V návrhu programového prohlášení vlády Andreje Babiše je kapitola, kterou vládní experti z velké části převzali z pirátského programu. Se samotným kopírováním a sdílením myšlenek nemám nejmenší problém. Silně ale pochybuji o tom, že vláda Andreje Babiše dostojí svým slibům. Z praxe na zastupitelstvu hlavního města Prahy totiž vím, že hnutí ANO velice ochotně něco slíbí, ale realizaci patřičných opatření je vždy na hony vzdálena od původních dohod.

<!--more-->

Kapitola v programovém prohlášení vlády nese název “Digitální Česko”. To je zcela totožný název, jaký měl materiál o digitalizaci a e-governmentu v pirátském volebním programu. Inspiraci Pirátskou stranou tedy hnutí ANO vůbec nezakrývá.

Zdá se však, že inspirací to začíná i končí. Hnutí ANO totiž vyniká ve velkolepých slibech, jejich plnění už ale Andreji Babišovi příliš nejde. Na následujících příkladech bych proto rád ukázal pokrytectví hnutí ANO v přístupu k digitalizaci státní správy.

>“Místo složitých a velkých veřejných zakázek budeme soutěžit jednotlivé menší, spolupracující části a platformy, které zapadnou do celkové architektury. V maximální míře budeme využívat sdílených služeb, a to nejen datových center a serverů, ale i celých agend společných pro více úřadů.”
(Návrh programového prohlášení vlády, Digitální Česko)

Piráti vítají snahu rozbít velké a složité IT zakázky a soutěžit jen malé do sebe zapadající části.  Jak tento přístup může dopadnout v podání ANO, je dobře vidět na zakázce na EET. Ta byla řádně vysoutěžena jako celek, posléze zrušena a rozdělena na 5 menších zakázek. Z těch některé byly soutěženy pochybně či zadány úplně bez výběrového řízení. Celková cena byla 9,5x vyšší než původně řádně vysoutěžená. [Hlídač státu: 10x předražené EET: skutečné náklady na EET](https://www.hlidacstatu.cz/texty/10x-predrazene-eet-skutecne-naklady-na-eet/)

>“Uděláme pořádek v tom, co který́ systém dělá, jaké má kvalitativní parametry, kdo za něj odpovídá, kolik stojí. Vytvoříme jednotné standardy, rozbijeme velké monolitické systémy na spolupracující vrstvy a komponenty.”
(Návrh programového prohlášení vlády, Digitální Česko)

Systém EET byl nakonec vytvořen jako doplněk k systému ADIS, nikoliv jako samostatný systém. To, že se EET stalo jeho nedílnou součástí, tento monolitický systém z devadesátých let ještě zvětšilo a do budoucna to komplikuje jeho údržbu či případné nahrazení. [Lidovky.cz: Kritika EET: Systém starý dvacet let a tajnosti kolem zakázky](https://www.lidovky.cz/kritika-eet-system-stary-dvacet-let-a-tajnosti-kolem-zakazky-p5r-/zpravy-domov.aspx?c=A161129_104023_ln_domov_ele)

>“Digitální infrastrukturu považujeme za stejně důležitou jako dopravní nebo energetickou infrastrukturu. Proto zásadně urychlíme budování vysokorychlostního internetu a maximálně k tomu využijeme evropské fondy. Připravíme zákon o právu každého občana mít přístup k internetu. Pokud chceme budovat moderní digitální stát, občané musí mít zajištěno, že jejich přístup k internetu nebude omezován. V úzké spolupráci s podnikatelskou sférou, vědou a výzkumem zajistíme implementaci projektu Průmysl 4.0 a Smart projekty v energetice. Zpracujeme analýzu možných dopadů robotizace na domácí průmysl.”
(Návrh programového prohlášení vlády, Průmysl a obchod)

Prohlášení o neomezování přístupu k Internetu je v přímém rozporu s tím, co předchozí vláda prosadila v Zákonu o hazardních hrách. Tím dalo hnutí ANO a Andrej Babiš osobně najevo, že moderním technologiím vůbec nerozumí a nechce rozumět. Zavedení cenzorního nástroje v rukou ministerstva financí na základě požadavků tuzemské hazardní lobby totiž opravdu nelze považovat za příklad zajištění přístupu k Internetu bez omezování jeho provozu.

V Praze jsme se pak setkali s tím, že Rada města pod vedením primátorky Adriany Krnáčové (ANO) schválila kvalitní teze digitální strategie, avšak následně je zcela ignorovala ve výběrových řízeních. Čili na magistrátu jen dále posilovali předchozí vendor lock-iny bez reálné změny.

Záměry hnutí ANO v oblasti digitalizace a e-governmentu jsou tedy moc krásné na papíře, ale dosavadní zkušenost z jejich realizace je značně negativní. Proto by hnutí ANO mělo kromě hezkých slibů podniknout i reálné kroky ke zlepšení současného stavu. Takže namísto vytváření stále novějších a modernějších strategických konceptů využít stávajícího právního rámce a pomocí exekutivních pravomocí postupně současnou praxi zlepšovat. Příkladem takového exekutivního rozhodnutí, které může výrazně přispět ke zlepšení současné situace, může být třeba metodický pokyn k požadování plných majetkových práv při předání nových systémů vytvořených při plnění veřejných zakázek v oblasti informačních a komunikačních technologií.

Proto bych celému hnutí ANO chtěl v reakci na programové prohlášení vlády s nadsázkou vzkázat následující: Přestaňte blábolit a začněte makat. Není to tak složité.

<iframe width="560" height="315" src="https://www.youtube.com/embed/j8c5KXJTtIg" frameborder="0" allow="autoplay; encrypted-media" allowfullscreen></iframe>

### Odkazy

- [Piráti: Digitální Česko](https://www.pirati.cz/program/temata/digitalni-cesko/)
- [Návrh programového prohlášení vlády: Digitální Česko](https://www.vlada.cz/cz/jednani-vlady/navrh-programoveho-prohlaseni-vlady-162319/#Digitalni_Cesko)
- [Piráti odmítají nový návrh na zavedení cenzury Internetu z dílny Andreje Babiše](https://wiki.pirati.cz/tiskove-zpravy/pirati_odmitaji_novy_navrh_na_zavedeni_cenzury_internetu_z_dilny_andreje_babise)
- [Piráti hlásí výsledky rozhodnutí Ústavního soudu ve věci cenzury Internetu.](https://wiki.pirati.cz/tiskove-zpravy/pirati_hlasi_vysledky_rozhodnuti_ustavniho_soudu_ve_veci_cenzury_internetu._boj_proti_plosnemu_smirovani_obcanu_vojenskou_rozvedkou_pokracuje)
