---
layout:       post
title:        "Jak můžeme být v EU bohatší?"
date:         2019-05-31 10:00:00 +0100
img:          bohatstvi.jpg
language:     czech
---

EU svým členským státům pomáhá s růstem jejich ekonomik a přispívá tak k jejich prosperitě. Společná obchodní pravidla a cílené investice pomáhají na dost místech. Přesto by bylo možné evropské bohatství používat daleko lépe a účelněji. Evropská unie je největší obchodní zóna světa, ale zdaleka nevyužívá plně své možnosti. Největší korporace se vyhýbají placení daní, dost peněz se rozdá na zbytečné projekty a za část si třeba někdo postaví hnízdo. Jak to změníme?

<!--more-->

### Férové daně

Chceme-li investovat, musíme mít z čeho. Prvním krokem je férové zdanění velkých firem v členských státech. EU už musí rázně zakročit proti daňovým rájům umožňujícím úniky ohromných částek, zatímco daňová zátěž leží na zaměstnancích a drobných podnikatelích. Kde firma podniká, tam by také měla odvádět daně. Zvláště patrné je to na příkladu digitálních služeb poskytovaných nadnárodními technologickými giganty. Takže zatímco třeba Google platí v České republice jednotky milionů ročně, Seznam.cz platí daně daleko vyšší. Takové nespravedlivé metody daňové optimalizace musí být znemožněny. Jinak budou evropské firmy a hlavně občané doplácet na ty největší společnosti a jejich zisky - a tento problém jde vyřešit jen jako celá Evropa společně.

### Investice a úvěry místo dotací

Pouze vybrat více daní ale samozřejmě nestačí. Chceme výrazně omezit dotace a místo nich nasadit evropské podnikatelské úvěry, investice a tak dále. Dotace by měly sloužit jen na nejdůležitější společné dopravní projekty a pro nejmenší podnikatele. Stejně tak pokud někdo chce společné peníze, musí ukázat skutečnou vlastnickou strukturu - velkopodnikatelé a politici schovávající se za nastrčené firmy nesmějí zneužívat peníze určené na podporu těch nejmenších.

EU by se do budoucna měla také chopit role globálního technologického lídra. Odborné kapacity na to v Evropě jsou, zapotřebí jsou ale investice do rozvoje moderních technologií. K tomu je stejně jako v případě daní a dalších otázek nutný společný postup celé EU. Bez evropské podpory technologického rozvoje budou členské stále odkázány na milost a nemilost nadnárodním korporacím. A to rozhodně není správný postup, jak dokazují skandály amerických a čínských firem z poslední doby. A mimochodem, právě taková opatření by našim univerzitám a technologickým firmám velmi pomohla odrazit se k novým druhům průmyslu. Místo montování součástek bychom mohli vyvíjet vlastní věci.

### Transparence!

Evropská unie je složitá: a sledovat v ní toky peněz, kdo se za co přimluvil, kdo si s kým dal schůzku a která firma podpořila jaký návrh evropských pravidel se nezjišťuje úplně pohodlně. To chceme zásadně změnit. Budeme zveřejňovat, s kým jsme se sešli a co chtěl, budeme zveřejňovat, kdo nám co nabízel, a budeme tlačit na co největší zpřístupnění informací občanům.

Souvisí s tím i to, že musí být vždy jasné, proč se do něčeho investuje. Například u zemědělců chceme navázat příspěvky od Evropy nejenom na plochu, kterou obhospodařují, ale také na to, jestli se jedná o udržitelné zemědělství, které krajinu zkrášluje, nebo naopak firmu, která jí plundruje.

Evropa může být bohatší a její bohatství se dnes může snadno a rychle projevit na zlepšení kvality života všech evropských občanů bez rozdílu. Bude ale potřeba se postavit zájmům velkých firem a lokálních populistů a zlodějů. Piráti se o to budou snažit: a neplatí nás ani Google, ani Soros, ani nebereme dotace na lány řepky.

*Článek byl [vydán](https://www.krajskelisty.cz/praha/21913-neplati-nas-ani-google-ani-soros-nebereme-dotace-na-lany-repky-takze-hr-na-ne-s-piratem-na-palubu-eu.htm) na webu [Krajské listy](https://www.krajskelisty.cz/), kterému děkuji za laskavou podporu.*
