---
layout:       post
title:        "Kontroly na slovinsko-chorvatské hranici nedávají smysl"
date:         2019-07-05 10:00:00 +0100
categories:   Piráti, EU
img:          croatia-border.jpg
language:     czech
---

S dobou letních dovolených nastává znovu situace, která je už mnohým českým řidičům důvěrně známá. Cesta do oblíbené destinace, kam každoročně zavítají tisíce Čechů - Chorvatska. Protože v létě míří k Jadranu hodně Čechů, je samotná cesta vpravdě motoristickou výzvou. Navíc ji zcela zbytečně komplikují kontroly na slovinské hranici s Chorvatskem.

<!--more-->

Čeští řidiči to znají velmi dobře - vedro v autě, dlouhé kolony a hraniční přechod stále v nedohlednu. Přesto jsou noví řidiči na této trase často zaskočeni. Chorvatsko je přece také v EU, tak v čem je problém?

Chorvatsko je sice členem EU, zatím však ale není členem Schengenského prostoru. Schengenská dohoda umožňuje občanům států schengenského prostoru volně cestovat a přecházet vnitřní hranice bez nutnosti hraničních kontrol. Schengenská dohoda je jedním z největších přínosů EU, její pozitiva hlavně mohou ocenit běžní občané EU právě při uplatňování svobody volného pohybu po EU.

Schengenská dohoda ale přináší také povinnosti, ke kterým patří zejména ochrana vnějších hranic Schengenského prostoru prostřednictvím účinných hraničních kontrol. Kvůli migrační krizi a všeobecné panice, kterou tehdy vyvolal masivní příliv migrantů do EU, se přistoupilo k důkladnějším kontrolám na vnějších a občas i vnitřních hranicích (kontroly na vnitřních hranicích Schengenská dohoda umožňuje v odůvodněných případech, například z důvodu zachování veřejného pořádku či bezpečnosti). Celou situaci ještě komplikuje fakt, že je Slovinsko kvůli vzájemným sporům dokonce ochotno i [blokovat vstup Chorvatska do Schengenského prostoru](https://www.total-croatia-news.com/politics/27756-slovenia-ready-to-block-croatia-s-entry-into-schengen). Tyto rozepře pak samozřejmě dále brání odstranění hraničních kontrol. 

Na pečlivých kontrolách na hranicích by jistě nebylo nic špatného. Je ale absurdní, aby je museli podstupovat i občané EU. A zejména pak občané EU ze států Schengenské dohody, kteří jedou na dovolenou nebo se z dovolené vrací.

Domnívám se, že systematické kontroly bez výjimek prováděné na slovinsko-chorvatské hranici jsou dnes již značně přehnané a měly by být zrušeny. Jedná se o typický příklad vylévání vaničky i s dítětem, kdy se křečovitě snažíme hlídat hranice Schengenu, ale vlastně tím sami nabouráváme jeho fungování. Pro občany EU by nemělo být potupné po EU cestovat. EU tu máme od toho, abychom byli svobodnější. A ne abychom se rozčilovali v dopravní zácpě při čekání na hraniční kontrolu, když chceme jet na dovolenou do jiného státu EU.
