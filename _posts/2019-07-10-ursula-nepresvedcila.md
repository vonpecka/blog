---
layout:       post
title:        "Ursula von der Leyen nepředkládá plán pro Evropu"
date:         2019-07-10 10:00:00 +0100
img:          vyslech-ursuly.jpg
language:     czech
---

Po nominaci Evropskou Radu musí kandidát na předsedu Evropské Komise získat důvěru Evropského parlamentu. Ursula von der Leyen navštívila naší frakci, aby se pokusila získat naši podporu. Bohužel musím říct, že mne její odpovědi na naše otázky neuspokojily. Zcela zjevně chybí konkrétní představa, jak postupovat dál.

<!--more-->

Minulý týden [přišla Evropská rada](/2019/rozhodnuti-Rady-popira-vysledek-voleb.html) s překvapivou nominací německé ministryně obrany do funkce předsedkyně Evropské Komise. Ursula von der Leyen nikdy před tím neprezentovala voličům svou vizi správy Evropské Unie. Je tedy povinností europoslanců klást tyto otázky ve jménu svých voličů. V rámci naší frakce jsme se pokusili pokrýt všechna témata, která Evropská komise řeší - od zemědělství, přes změny klimatu, fungování eurozóny, copyright a digitální trh, ochranu spotřebitele, fungování právního státu až například po obchodní smlouvy.

Podobně jako premiér prosazuje svou vizi skrze své ministry, musí předseda Evropské komise vést kolegium Komisařů, aby prosadil svou představu. Ursula von der Leyen bohužel nedokáže dodat konkrétní odpovědi na otázky. Přiznává-li např. kandidátka na předsedkyni Komise, že evropský digitální trh je rozdrobený a cenzorní směrnice o copyrightu na tom nese podíl, neměl by mít problém slíbit její přepracování. Souhlasí-li s vizí uhlíkové neutrality evropské ekonomiky do roku 2050, měla by dokázat říci, zda-li je ochotna předložit návrh na srovnání zdanění leteckého paliva a paliva pro automobilovou dopravu. Osvobození leteckého paliva od daní totiž vede k tomu, že lidé volí přednostně tento způsob dopravy, která značně přispívá k emisím oxidu uhličitého.

Česká média často mluví o tom, že Ursula von der Leyen je eurofederalistka. Zapomíná se na to, že Evropská komise může dělat jen to, co jí zakládající smlouvy EU dovolují - tedy proměnit Evropskou Unii ve Spojené státy evropské nemůže, i kdyby sebevíc chtěla. To je oblast, ve které Evropská unie pravomoc nemá. O to podstatnější je plán činnosti v oblastech, které EU ovlivňuje. Spravovat kontinent s 500 miliony obyvateli v období obchodních válek supervelmocí, jako jsou Čína a USA, není jednoduché a o to více to vyžaduje dobrý plán budoucí činnosti.

Hlasování o von der Leyen by mělo proběhnout příští týden. Jako Piráti chceme znát názor Celostáního fóra, než se definitivně rozhodneme o její případné podpoře či odmítnutí. Osobně ale věřím tomu, že evropští voliči si zaslouží víc.
