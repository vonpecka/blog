---
layout:       post
title:        "SPD osočuje EU z podpory turecké invaze do Sýrie"
date:         2019-10-10
img:          hoax-spd-kurdi.jpg
language:     czech
---

Na Facebookové stránce SPD se objevil další post osočující "probruselské frakce" EPP, S&D a RE v Evropském parlamentu z blokování rezoluce navržené k odsouzení Turecka. Díky trhání z kontextu vytváří tento příspěvěk alternativní realitu, která se skutečnou mezinárodní situací nemá mnoho společného. Přestože moje frakce jmenována není, chtěl bych doplnit kontext tohoto hlasování.

<!--more-->

Hlasování proběhlo ve středu odpoledne, krátce po tom, co Turecko napadlo kurdské pozice v Sýrii. Nehlasovalo se nicméně o rezoluci jako takové, ale o tom, zdali vyjádření k Sýrii zařadit do seznamu hlasování na čtvrtek. Samotný text usnesení v tu chvíli nebyl znám. Středeční plénární zasedání Parlamentu při tom probíhalo do 23:00, čtvrteční začínalo už v 09:00.

Je třeba si uvědomit standartní proceduru, jak tyto texty vznikají. Za normální situace se sejde AFET (Výbor pro zahraniční věci), kde jsou projednávány návrhy rezolucí. Jednotlivé frakce si vzájemně vyjasňují pozice, hledají kompromisní formulace a snaží se najít text, který by byl přijatelný pro většinu poslanců a prošel.

SPD (a obecně celá frakce ID) se vyjednávání cíleně neúčastní. Místo toho zpravidla navrhuje vlastní texty, které z různých důvodů (útoky na menšiny, demagogie, ...) nebývají přijatelné pro ostatní frakce. Poté, co je takový text logicky odmítnut, přenáší ho na sociální sítě s ublíženeckou kritikou všeho a všech.

V Evropském parlamentu je obecně přijímanou zvyklostí nedávat této činnosti pravicových extremistů více prostoru, než je zdrávo. V tom se přístup liší od českého Parlamentu, kde poslanecký klub ANO dává panu Okamurovi pravidelně prostor pro nekonečné proslovy k tématům, která typicky ani nejsou na stole (Istanbulská úmluva, Marakéšská deklarace,...). SPD toho v Česku pravidelně využívá, neboť proslovy přenáší kamery parlamentu (a zhusta i televize), k šíření své propagandy.

Vzhledem k tomu, že neexistoval alternativní text rezoluce, který by ji opravil do všeobecně přijatelné formy, a text navržený SPD (ID) nebyl znám, poslanci zařazení hlasování rezoluce na pořad odmítli. Nejednalo se tedy o schvalování turecké agrese, ale o odmítnutí snah SPD resp. frakce ID se na ní politicky přiživovat.

Předpokládám, že v následujících dnech zasedne výbor AFET, ve kterém zasedá za Piráty Markéta Gregorová, a připraví novou, široce přijatelnou rezoluci. Věřím, že většinová vůle bude následovat postoj Velké Británie, Francie a Německa, které tureckou agresi přinášejí na dnešní urgentní jednání Rady bezpečnosti OSN. Piráti budou prosazovat opatření, která by této agresi řekla jasné NE.
