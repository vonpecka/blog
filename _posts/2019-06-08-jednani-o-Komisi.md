---
layout:       post
title:        "Vyjednávání o programu Evropské Komise"
date:         2019-06-08 07:00:00 +0100
categories:   Piráti Zelení
img:          slozeniEP-190608.png
language:     czech
---
Ve středu večer prošla Evropou zpráva, že představitelé 4 proevropských skupin se dohodli na vytvoření společné vize pro nadcházející zákonodárné období. To je základ pro vytvoření stabilní většiny pro práci budoucí Komise. Piráti se do procesu zapojí.

<!--more-->

Letošní volby přinesly velké změny. 40 let vládnoucí neformální koalice **lidovců** (ELS) a **socialistů** (S&D) ztratila většinu.
Pro ustavení Komise a řádnou zákonodárnou činnost tak potřebují spolupráci zbývajících frakcí.
Jsem rád, že dohoda směřuje k [zapojení zbývajících 2 proevropských skupin](https://www.greens-efa.eu/en/article/press/leaders-of-four-main-political-groups-agree-on-political-process/).
Jsou jimi **liberálové** (ALDE & R, zatím se nedokázala shodnout na jméně) a **Zelení/Evropská svobodná aliance**, jejíž práce se v těchto dnech účastníme.
Tato spolupráce otevírá to prostor pro tolik potřebné reformy, které v tradičním složení europarlamentu prostě nebyly možné.

V rámci politické skupiny Zelení/Evropská svobodná aliance panuje shoda na tom, že nejsou příliš důležité osobnosti na postech předsedů Komise, Parlamentu a další.
Daleko důležitější je obsah, návrhy zákonů, které bude nová Komise vytvářet.
Vyjednat to není práce pro jednoho člověka, proto všechny frakce vytvářejí pracovní skupiny, které si témata rozdělí.
Jako Piráti jsme se rozhodli zapojit a abychom co nejlépe pokryli všechna témata, obsazujeme pracovní skupiny následovně:

<!---
Životní prostředí, biodiversita, udržitelná doprava, boj s klimatickou změnou, odpadové hospodářství, potravinářství a zdravotnictví - 
-->
* Ekonomická a sociální politika, zaměstnání, obchod, tržní prostředí, průmyslová politika, daně, reformy € - Mikuláš Peksa
* Inovace, digitalizace, umělá inteligence, společný trh, ochrana spotřebitele - Marcel Kolaja
* Právní stát a základní práva, bezpečnost, boj proti terorismu, hranice a migrace - Patrick Breyer
* Evropa ve světě, rozvoj, obrana, multilateralismus, vztahy EU-Afrika, rozšiřování - Markéta Gregorová

V pracovních skupinách frakce budeme prosazovat náš [společný celoevropský program](https://evropapotrebuje.cz/program/spolecny-eu-pirati/).


