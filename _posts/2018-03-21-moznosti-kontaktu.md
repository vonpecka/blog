---
layout:     post
title:      "Možnosti kontaktu"
date:       2018-03-21 22:00:00 +0100
categories: Sněmovna
comments:   true
tags:       [kontakt, Piráti, transparence, Sněmovna]
img:        foto-setkani-kancelar.jpg
author:     Ondřej Profant
redirect_from: "/snemovna/2018/03/21/moznosti-kontaktu.html"
---

Jako poslanec se snažím být v maximální míře dostupný pro občany a jejich podněty. V tomto článku si proto dovolím shrnout možnosti, které občané mají, pokud si se mnou chtějí pohovořit nebo mě na něco upozornit.

<!--more-->

Kromě běžných komunikačních prostředků (mail **profanto@psp.cz**, tel **726 362 025**) jsem dostupný též prostřednictvím sociálních sítích ([Facebook](https://www.facebook.com/ondrej.profant), [Twitter](https://twitter.com/ondrej_profant), [Diaspora](https://diasp.cz/people/052175c1e4ffbe63)). Snažím se zodpovědně odpovídat na všechny dotazy a komentáře, někdy ale zabere čas, než se dostanu k tomu vašemu. Na obchodní nabídky, řetězové maily a jiný spam nicméně nereaguji.

Nejrychlejší je klást dotazy během některého z vysílání streamu “**Kancl s poslancem**”, kterého se můžete účastnit na [Facebooku](https://www.facebook.com/groups/332114030527834/) a záznamy jsou na [Youtube](https://www.youtube.com/watch?v=K2c-6xzKkr0&list=PLKqQxo2sZ8NeLbPNUQWgUYyMkzMhLgBP2) kanále Pirátů. Během vysílání se snažím sledovat všechny komunikační platformy a zodpovídám vaše otázky.

Máte-li složitější požadavek, který obsahuje třeba i nutnost nastudování dalších podkladů, doporučuji vám napsat na mail **profanto@psp.cz**. Zkuste nejdříve stručně shrnout, co je problémem, a přiložte či odkažte relevantní dokumenty.

Pokud dáváte přednost osobnímu kontaktu, můžete k tomu přistoupit hned dvojím způsobem. Nepravidelně pořádáme **snídani s poslancem**. Tato akce má otevřený formát a pro setkání s občany ji preferuji, protože není třeba řešit přijetí návštěvy na recepci Sněmovny, což zbytečně ubírá čas pro schůzku. Navíc se stihne probrat více témat, čili nemusíte chodit s ničím konkrétním. Chcete-li se zúčastnit, opět napište na mail a my vám dáme včas vědět. Obvyklý čas je 9-11 hodin. V létě se k tomuto formátu nejspíše ještě přidá **na pivo s poslancem**.

Samozřejmě lze přijít i na **osobní schůzku**. Ideální k tomu jsou poslanecké týdny nebo pondělky. Ale vždy je lepší se ohlásit předem. Tím zabráníte kolizi s jinou schůzkou a já se zvládnu lépe připravit a kvalifikovaněji vám odpovědět.

Klasickou poslaneckou kancelář zatím nemám. Připravujeme kanceláře nové společně s dalšími pirátskými kolegy. Využívám kancelář přímo v budově sněmovny.

Kontaktu se nebojte. Je pro mě skvělé mít zpětnou vazbu. Jen pamatujte, že je pro všechny jednodušší, když využijete vhodný formát.
