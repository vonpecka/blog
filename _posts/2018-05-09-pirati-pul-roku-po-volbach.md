---
layout:     post
title:      "Piráti půl roku po volbách"
date:       2018-05-09 22:00:00 +0100
categories: Piráti
comments:   true
tags:       [Piráti, Sněmovna]
img:        pirati-tym.png
author:     Ondřej Profant
---

Od historického úspěchu českých Pirátů v říjnových volbách 2017 uplynulo již více než půl roku. Za tu dobu se nenaplnily předpoklady mnohých politiků, politologů nebo publicistů, kteří Pirátům prorokovali neslavnou budoucnost. Nerozpadli jsme se. Nepodpořili jsme ani Babiše, ani Kalouska, ani Okamuru. Stali jsme se přesně tím, co jsme slibovali - alternativní a konstruktivní politickou silou.

<!--more-->

Udrželi jsme si i své liberální postoje. V programových prioritách ani v provozním fungování strany nedošlo k žádnému odklonu od původních pirátských principů. Nestalo se nám tedy něco, co často potkává nové strany ve Sněmovně. Vzdálení se voličům i členské základně. To dříve potkalo například Unii svobody, Stranu zelených nebo Věci veřejné.

Piráti ale baštu racionální a liberální politiky se ctí hájí. V hlasování ve Sněmovně jsme jednou z nejjednotnějších stran. A to i přes skutečnost, že na spoustu věci nemáme silný názor. Jak tomu je ostatně i ve společnosti. Kdykoliv ale přišlo na podstatná hlasování, pirátští poslanci se svědomitě na projednávání připravili a hlasování se zúčastnili. Svou roli konstruktivní opozice tedy bereme skutečně vážně.

![alt text]({{ '/assets/img/posts/hlasovaci-koalice.jpg' | relative_url }} "Hlasovací koalice")

*Kdo jak hlasuje, více informací v článku* [iRozhlas: Hlasovací koalice ve sněmovně? ANO se nejvíc shodne s komunisty, méně už s ČSSD a SPD](https://www.irozhlas.cz/zpravy-domov/hlasovani-poslanci-koalice-vlada-snemovna-ano-cssd-kscm-spd_1804130605_pek)

Že ve Sněmovně nejsme ničí béčko, se ukázalo hned. ANO s KSČM nás podrazili v podstatě okamžitě. Kalousek nás má za častý terč svých dezinterpretací, stejně jako tomu bylo před volbami. Že nejsme fanatici, jsme prokázali u hlasování o návrhu referenda z dílny SPD, který jsme odmítli. A ODS pro změnu viditelně vadí naše protikorupční agenda, např. rozšiřování registru smluv či majetková přiznání politiků.

Během prvního půl roku působení ve Sněmovně jsme také už zvládli prokázat naše kompetence. Předložili jsme řadu klíčových zákonů a svědomitě jsme se věnovali i činnosti ve výborech. Například jsme navrhli rozšíření registru smluv, [zpřístupnění technických norem](https://www.pirati.cz/tiskove-zpravy/bezplatne-normy-elektronika-fakturace.html), [omezení kumulace více platů ve veřejných funkcích](https://www.pirati.cz/tiskove-zpravy/pirati-ziskali-podporu-pro-omezeni-vydelku-z-vice-funkci-najednou.html), zjemnění EET pro neplátce DPH, [podporu opensource na úrovni EU](https://github.com/Kedrigern/Kedrigern.github.io/blob/2f79ee652069119c61b3c39f4a516a6a91fc6b45/assets/pdf/Usnesen%C3%AD%20k%20du%C5%A1evn%C3%ADmu%20vlastnictv%C3%AD%2014.3.2018.pdf), boj proti [data retention](https://youtu.be/aKccSm8jRhA), zaúkolovali jsme ministerstvo průmyslu a obchodu [přípravou jednoduchých návodů pro přechod na GDPR](https://www.pirati.cz/tiskove-zpravy/pirati-posoudili-vliv-gdpr-na-podnikatele.html). Je toho samozřejmě více, ale už jen z tohoto stručného výčtu je patrné, že se ve Sněmovně neflákáme.

![alt text]({{ '/assets/img/posts/pul-roku-ve-snemovne.jpg' | relative_url }} "Půl roku Pirátů ve Sněmovně")

A zároveň jsme si zachovali veškeré principy otevřenosti. Všichni straničtí funkcionáři i nadále doplňují zápisy ze schůzek do registru lobbistických kontaktů, strana dobrovolně vede vlastní veřejný registr svých smluv, jednotliví poslanci mají veřejně dostupné kalendáře, majetková přiznání a pravidelně se setkávají s občany. Při politických vyjednáváních jsme vždy postupovali dle schválené [povolební strategie]( https://www.pirati.cz/program/psp2017/povolebni-strategie/), byli jsme tedy v našem počínání naprosto transparentní.

Dá se tedy říct, že Piráti jako politická strana svědomitě plní přesně to, co před volbami slíbili. Takový přístup v politice nebývá naneštěstí zvykem. Proto doufám, že bude pozitivní inspirací pro ostatní strany, které snad konečně odhodí kuloární politikaření a mediální šaškárny a začnou dělat politiku s ohledem na přání a potřeby lidí.
