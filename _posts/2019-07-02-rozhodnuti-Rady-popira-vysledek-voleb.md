---
layout:       post
title:        "Rozhodnutí Evropské Rady ignoruje předvolební sliby"
date:         2019-07-02 06:00:00 +0100
img:          topjobs-deal.jpg
language:     czech
---

V úterý večer vyhlásil předseda Evropské rady Donald Tusk výsledek uzavřeného jednání premiérů členských států Evropské unie. Rada svým usnesením nominovala kandidátkou na předsedkyni Evropské komise německou konzervativní ministryni Ursulu von der Leyen a spolu s ní tři další kandidáty na vysoké pozice v Evropské unii. Žádné z těchto jmen nebylo zmiňováno před evropskými volbami a diskutováno s voliči během kampaně. Ursula von der Leyen navíc byla jako ministryně obrany poměrně neúspěšná a čelí závažným obviněním.

<!--more-->

Většina politiků, analytiků i novinářů se před volbami shodla, že by se šéfem Evropské komise měl stát pouze tak zvaný Spitzenkandidát, tedy vedoucí kandidát některé celoevropské politické frakce. Spitzenkandidátem nejsilnější Evropské lidové strany (EPP), kam patří i německá CDU a Ursula von der Leyen, byl europoslanec Manfred Weber. Dalšími Spitzenkandidáty byli například Frans Timmermans, Margaret Vestager nebo Ska Keller. Ti se účastnili předvolebních debat a prezentovali voličům v celé Evropě svou vizi vedení Evropské unie.

Premiéři členských států se ovšem rozhodli popřít byť náznak vůle voličů a místo toho raději obchodovali za zavřenými dveřmi. Při této volbě skutečně nelze mluvit o jakékoli transparenci  - jednání Evropské rady probíhá za zavřenými dveřmi, za účasti pouze jednoho člověka z každé země. Vzejde-li z takového jednání osoba, o které se původně vůbec neuvažovalo, lze o motivech pro její výběr mít velké pochybnosti. Korupční potenciál je zde zcela zjevně obrovský. Předseda Evropské komise má vliv na doslova miliardové částky a fungování celého kontinentu. 

Aroganci moci a vůli tajit rozhodování před voliči nejlépe vystihuje výrok českého premiéra Andreje Babiše:

> Důležité je, že Česko a země V4 společně s Itálií zabránily prosazení Spitzenkandidáta. My jsme tento systém od počátku kritizovali a nesouhlasíme s ním.

A čekají nás bouřlivé dny. Celý tento obchod může totiž velice nepěkně ztroskotat. Předseda Evropské komise a následně Komise jako celek musejí být schváleni Evropským parlamentem. Chce-li von der Leyen získat důvěru Evropského parlamentu, musí předložit velmi dobrý a uvěřitelný plán pětiletého fungování svojí Komise. Jinak také může Evropskému parlamentu dojít trpělivost a celý proces se může vrátit na začátek.
