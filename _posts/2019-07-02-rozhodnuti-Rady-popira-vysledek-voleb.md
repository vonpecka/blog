---
layout:       post
title:        "Rozhodnutí Evropské Rady ignoruje předvolební sliby"
date:         2019-07-02 06:00:00 +0100
img:          topjobs-deal.jpg
language:     czech
---

V úterý večer vyhlásil předseda Evropské Rady Donald Tusk výsledek uzavřeného jednání premiérů členských států Evropské Unie. Rada svým usnesením nominovala kandidátkou na předsedkyni Evropské Komise německou konzervativní ministryni Ursulu von der Leyen a spolu s ní 3 další kandidáty na vysoké pozice v Evropské Unii. Žádné z těchto jmen nebylo zmiňováno před evropskými volbami a diskutováno s voliči během kampaně.

<!--more-->

Většina politiků, analytiků i novinářů se před volbami shodla, že by se šéfem Evropské Komise měl stát pouze tak zvaný Spitzenkandidát, tedy vedoucí kandidát některé celoevropské politické frakce. Spitzenkandidátem nejsilnější Evropské lidové strany (EPP), kam patří i německá CDU a Ursula von der Leyen, byl europoslanec Manfred Weber. Dalšími Spitzenkandidáty byli například Frans Timmermans, Margaret Vestager nebo Ska Keller. Ti se účastnili předvolebních debat a prezentovali takto voličům v celé Evropě své vize vedení Evropské Unie.

Premiéři členských států bohužel nedokázali respektovat toto nastavení a proměnili celé vyjednávání o Evropské Komisi v zákulisní handl. Při této volbě skutečně nelze mluvit o jakékoli transparenci - jednání Evropské rady probíhá za zavřenými dveřmi, za účasti pouze jednoho člověka z každé země. Vzejde-li z takového jednání osoba, o které se původně vůbec neuvažovalo, lze o motivech pro její výběr mít velké pochybnosti. Korupční potenciál je zde totiž zcela zjevně obrovský. Předseda Evropské Komise má vliv na doslova bilionové částky a fungování celého kontinentu.

Aroganci moci a vůli tajit rozhodování před voliči nejlépe vystihuje výrok českého premiéra Andreje Babiše

> Důležité je, že Česko a země V4 společně s Itálií zabránili prosazení Spitzenkandidáta. My jsme tento systém odpočátku kritizovali a nesouhlasíme s ním.

Celý tento obchod může velice nepěkně ztroskotat. Předseda Evropské Komise a následně Komise jako celek musejí být schváleni Evropským parlamentem. Má-li uspět a přesvědčit europoslance, měla by von der Leyen předložit velmi dobrý a uvěřitelný plán 5-letého fungování svojí Komise.
