---
layout:       post
title:        "Brexit je především sporem o obchod"
date:         2019-09-18
img:          brexit2.jpg
language:     czech
---

V souvislosti s posledním hlasováním Evropského parlamentu o vystupení Velké Británie se objevila řada nařčení, že EU chce Británii potrestat za rozhodnutí odejít. Důvody jsou pragmatičtější, v celém sporu jde od začátku o podobu mezinárodního obchodu v Evropě.

<!--more-->

Pro vysvětlení je třeba si říci, o čem dnešní mezinárodní obchod je. Nezmění-li to obchodní války prezidenta Trumpa, lze s klidným svědomím říct, že nejde o výši cel. Ta jsou totiž díky snaze WTO a dalších organizací stlačena na míru, kdy většinou nepředstavují významnější překážku vzájemnému obchodu. Daleko důležitější jsou tzv. "netarifní překážky".

Zjednodušeně řečeno se jedná o rozdíly v předpisech. Moderní civilizace vyrábí řadu věcí - léky, chemikálie, zemědělské produkty, elektroniku atp. a jejich výrobu **reguluje**. Spotřebitelé totiž očekávají, že se léky neotráví, převážená zvířata nepřenáší nemoci, elektrické přístroje neprobíjí atd. Problém je v tom, že zmíněné předpisy vznikají v různých zemích nezávisle, takže se liší. Moderní obchodní smlouvy jsou proto z povahy složité právnické texty, které předpisy přibližují. Jejich vyjednávání bývá komplikované, protože přiblížení s sebou mnohdy přináší omezení záruk pro spotřebitele či naopak dodatečné náklady spojené s úpravou provozů pro firmy.

Evropská unie problém obchází tím, že zodpovědnost za tvorbu předpisů na společném trhu převádí na jednu autoritu - zmíněné zákony **schvaluje Evropský parlament**, na jejich dodržování v konečném důsledku **dohlíží Evropský soudní dvůr**. V tom právě leží jádro sporu - část britských podnikatelů a politiků nedokázala přijmout, že by o předpisech platících v Británii měli spolurozhodovat obyvatelé dalších zemí skrze EU. Kampaňovali tedy za úplnou nezávislost na evropských orgánech a novou dohodu o volném obchodu s EU.

Kamenem úrazu pro toto uspořádání je hranice mezi Irskou republikou a Severním Irskem (součástí Velké Británie). Skrze tuto hranici nerušeně proudí zboží, protože předpisy na obou stranách jsou "stejné" (jsou to předpisy společného trhu EU) a tedy není třeba nic kontrolovat. Má-li mít Británie jiné předpisy, bude třeba nějakým způsobem zajistit, že se přes irsko-irskou hranici nepřevádí zboží odporující pravidlům, tedy obnovit hraniční kontroly.

Hraniční kontroly jsou nepřijatelné pro Irskou republiku. V roce 1998, kdy ještě Británie na opouštění EU nijak nepomýšlela, byla uzavřena *Velkopáteční dohoda*, která ukončila krvavý konflikt mezi katolíky a protestanty v Severním Irsku. Dohoda vyžaduje, aby pohyb přes společnou hranici byl volný. Čímž dává katolíkům ze Severního Irska spojení s katolickou Irskou republikou a všem Irům jakýsi pocit sjednocení vlastního ostrova. Pominu-li, že většina států EU cítí s Irskem solidaritu (je to malá země, menší než ČR, potřebuje podporu), členství Irska v EU mu dává možnost vetovat dohodu o vystoupení Británie z EU a tedy dobrou pozici pro jednání s Brity. Výsledkem je, že **pro EU je obnovení hraničních kontrol nepřijatelným východiskem.**

Britové opakovaně navrhovali různá uspořádání, která by ponechala irsko-irskou hranici volnou a zároveň **zrušila autoritu Evropského soudního dvora a platnost evropských zákonů v Severním Irsku** (resp. v celé Británii). Tyto požadavky narážejí na logický odpor. Jak trefně poznamenal britský [The Guardian](https://www.theguardian.com/politics/2019/sep/16/bettels-anger-highlights-a-bleak-truth-the-eu27-just-wants-britain-to-go)

> Evropské firmy požadují od svých vlád, aby zabránily riziku, že britské společnosti získají privilegovaný přístup ke společnému trhu, zatímco nebudou muset dodržovat jeho pravidla: oslabený společný trh je pro ně daleko větší hrozbou než Brexit bez dohody.

**Jakkoli by bylo logické měřit všem rovným metrem, existují v celé Evropě (včetně ČR) politici, kteří se zhlédli v britském uvažování "plný přístup na evropský trh - žádná povinnost dodržovat evropská pravidla". Paradoxně tak nyní ke škodě vlastních firem i spotřebitelů argumentují pro přejednání dohody s Velkou Británií a oslabení vlastního trhu, s odkazem na to, že Brity nelze "trestat". A tuto sebepoškozující politiku podporují často ti, kteří se nejvíce zaklínají suverenitou a obhajobou vlastních zájmů.**
