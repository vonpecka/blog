---
layout:       post
title:        "První zasedání frakce Greens/Evropská svobodná aliance"
date:         2019-05-29 08:00:00 +0100
categories:   Piráti Zelení
img:          pirates-greens.jpg
language:     czech
---
Posledních několik dnů jsme měli v Bruselu dost na pilno. Na začátku volebního období se ustavují frakce, v podstatě jakési poslanecké kluby.

<!--more-->

Zdaleka nejde o jednoduchý proces – politické strany z různých zemí mívají různé programy a hledání společného jmenovatele bývá často obtížné. Aby byla frakce uznána Evropským parlamentem, potřebuje mít alespoň 25 poslanců pocházejících ze 7 různých zemí. Tím frakce získá prostředky pro své fungování, takže může mít vlastní analytiky, právníky a odborníky na komunikaci. Zároveň je frakce nejdůležitější základnou při hledání spojenců pro legislativní práci, protože europoslanci bez vlastní frakce nemívají velký vliv.

Společně s naším německým kolegou Patrickem jsme v uplynulých dnech probírali možnosti dalšího postupu. Na dnešní den bylo naplánováno první setkání členů frakce Zelení/Evropská svobodná aliance, kteří byli znovuzvoleni, a nových poslanců, kteří by o spolupráci se skupinou mohli mít zájem. Tato setkání bývají nejdůležitější, protože se na nich určuje směřování celé frakce.

V předchozím období v této skupině působila Julia Reda a dá se říct, že její boj proti cenzorní copyrightové směrnici tu oceňují všichni. Odcházíme tak s pocitem, že je tu dobrá šance promítnout naše programové priority v oblasti digitalizace, svobody Internetu, boje proti daňovým únikům a udržitelného zemědělství do fungování Evropské unie.

#### Odkazy
[Evropští Piráti se zúčastnili zasedání politické skupiny Evropského parlamentu Greens/Evropská svobodná aliance](https://www.pirati.cz/tiskove-zpravy/evropsti-pirati-greens-evropska-svobodna-aliance.html)
