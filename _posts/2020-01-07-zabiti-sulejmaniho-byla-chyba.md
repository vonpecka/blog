---
layout:       post
title:        "Útok dronem na Sulejmáního byla chyba"
date:         2020-01-07
img:          sulejmani.jpg
language:     czech
---

V pátek 3. ledna byl poblíž Bagdádského mezinárodního letiště zabit drony armády USA íránský generál Kásim Sulejmání.

<!--more-->
K útoku došlo na území třetího státu, který při sporech mezi USA a Íránem i v minulosti nedobrovolně plnil roli bojiště. Sulejmání byl zabit při cestě na návštěvu iráckého premiéra[^1], bez řádného soudu a na rozkaz prezidenta státu, který formálně není ve válce ani s Íránem, ani s Irákem. I když lze mít na osobu Sulejmáního s ohledem na jeho působení a roli na Blízkém východě negativní názor, toto narušení mezinárodního práva je nejen morálně pochybné, ale i politicky nerozumné.

Útok byl zdůvodňován obavami o bezpečnost. Pobouřený irácký parlament v reakci na útok vyzval k vykázání cizích vojsk ze země. Tato reakce je pochopitelná, žádný suverénní stát nemůže dovolit ostatním státům, aby si na jeho území bez varování a vyhlášení války takto vyřizovaly účty raketami. Těžko by totiž jeho obyvatelstvo vnímalo tyto vojáky jako spojence a ne jako okupanty. Pokud jednal prezident Trump ve snaze zajistit pro USA bezpečnost a udržet si spojence v regionu tak definitivně ztratil Irák a selhal.

V těchto podmínkách mi nedává smysl vyhrožovat Iráku a snažit se udržet si pozice na jeho území silou. Krátkodobě to možná ještě může nějakou dobu fungovat, ale dlouhodobě to vytváří USA i EU v celé oblasti Blízkého východu mnoho nových nepřátel. Nemyslím si tedy, že by bylo rozumné a bezpečné pro české a další evropské vojáky, aby se tam dále angažovali a jejich činnost v této oblasti by bylo nejlepší co nejrychleji ukončit.

Kásim Sulejmání byl vrchním velitelem jednotek Kuds, které slouží jako nástroj pro šíření vlivu íránského režimu do dalších zemí Blízkého východu. Za svou činnost byl opakovaně sankcionován a zařazen na seznam teroristů. Jednotky pod jeho velením se podílely na porušování mezinárodního práva během válek v Sýrii a v dalších zemích. Trumpovo rozhodnutí zabít ho bez soudu na iráckém území je ale zločinná chyba, která škodí USA a i všem jejich spojencům, a neměla by projít bez trestu.

Co považuji za další zásadní problém je to, že se prezident Trump nejen nesnaží situaci deeskalovat, ale uchýlil se k dalšímu přilévání oleje do ohně. USA zamítly vstup íránského ministra zahraničí do země – tento ovšem měl na půdě OSN k věci promluvit. Nejen, že se USA zavázaly v roce 1947 umožnit diplomatům přístup na jednání OSN a tuto dohodu teď zjevně porušily, ještě k tomu tak prakticky zamezily dalším možnostem jednání a nesmyslně ženou Írán do kouta a místo diplomacie sází na výhružné tweety.

Celá věc z mého pohledu jen dokazuje, že USA pod vedením Donalda Trumpa nejsou racionálním účastníkem mezinárodní politiky, na kterého se dá spolehnout, a Evropa se musí stát samostatným hráčem.

**EDIT**: V noci ze 7.1. na 8.1. (po vydání tohoto textu) zaútočila íránská armáda na americké cíle v Iráku. Útok byl údajně předem avizován iráckému premiérovi, který americké vojáky varoval. Jakkoli se s aktivitami iránského teokratického režimu neztotožňuji, doufám, že tato odveta ukončí spirálu násilí a umožní konflikt řešit racionálnějšími prostředky.

[^1]: Otázka, co vlastně Sulejmaní v Iráku dělal, je těžko jasně řešitelná. Irácký premiér při nedělním jednání sněmovny [tvrdil](https://www.dailymail.co.uk/news/article-7854971/Soleimani-Iraq-discuss-escalating-tensions-Saudis-killed-PM-says.html), že Sulejmaní byl v zemi, aby s ním jednal o snižování napětí mezi Íránem a Saudy. Secretary of state Mike Pompeo (pozice v USA odpovídající ministru zahraničí) tvrdí, že tam plánoval teroristický útok a bylo nutné okamžitě zasáhnout, ale [nepředložil o tom důkazy](https://edition.cnn.com/2020/01/07/politics/pompeo-iran-briefing/index.html).
